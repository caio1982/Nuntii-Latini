TITLE: Germania XX annos unita
PUBLISHED: JULKAISTU 08.10.2010 KLO 09.41
PARAGRAPH: Die Dominico AUTHOR: 3.10.) erat anniversarium vicesimum diei, quo Germania Occidentalis (Res publica Foederata Germaniae) et Germania Orientalis (Res publica Democratica Germaniae unitae sunt. Sollemnia principalia cancellaria foederali Angela Merkel duce in urbe Brema celebrata sunt.
PARAGRAPH: Unificatio initium cepit, cum Murus Berolinensis mense Novembri anno millesimo nongentesimo undenonagesimo AUTHOR: 1989) dirutus est. Prima comitia libera in Germania Orientali mense Martio anni sequentis (1990 habita sunt.
PARAGRAPH: Duobus post mensibus unio monetaria inter utramque Germaniae partem iuncta est et die tertio mensis Octobris lex Germaniae fundamentalis etiam in civitatibus Germaniae orientalibus denuo constitutis valere coepit.
HEADER: Nigeria independentiam celebravit
PARAGRAPH: Nigeria Kalendis Octobribus annum independentiae quinquagesimum celebravit. Paulo ante quam sollemnia Abujae, in urbe Nigeriae principe, coeperunt, duae bombae in autocinetis positae ibi disploserunt. De illis bombis grex nomine Mend cursu electronico praemonuerat.
PARAGRAPH: Hic grex, qui in faucibus fluminis Nigris versatur, flagitat, ut opes Nigeriae petroleariae iustius dividantur. Sed postea Goodluck Jonathan, praesidens Nigeriae, nuntiavit in culpa esse parvum gregem terroristarum, qui extra fines Nigeriae agerent. Nigeria est populosissima in Africa civitas, ubi centum sexaginta miliones hominum habitant. Civitas foederalis sui iuris facta est anno millesimo nongentesimo sexagesimo.
HEADER: Comitia Brasiliae praesidentialia
PARAGRAPH: Prima suffragia comitiorum praesidentialium in Brasilia die Dominico AUTHOR: 3.10. acta sunt. Dilma Rouseff, candidata factionis operariorum, quae in demoscopiis ante comitia factis longe maxima apud cives gratia valebat, quadraginta sex centesimas suffragiorum accepit, Jose Serra, democrata socialis, triginta tres centesimas adeptus est.
PARAGRAPH: Ad urnas quaterni ex quinis Brasilianis accesserunt. Cum nemo ex candidatis plus quam dimidium suffragiorum nanctus sit,&nbsp; altera suffragia pridie Kalendas Novembres fient.&nbsp; Dilma Roussef, cui Luiz Inacio Lula da Silva, praesidens hodiernus, quam maxime favet, si victrix discesserit, erit prima praesidens femina Brasiliae.
HEADER: Nova lex tabacaria
PARAGRAPH: Nova lex tabacaria, durissima totius mundi, in Finnia a Kalendis Octobribus valet. Ad id praecipue spectat, ne liberi et adulescentes fumificare incipiant. Propositum est usum tabaci finire. Minutatim vendentibus merces tabacarias exhibere et duodeviginti annis minoribus vendere non licet.
PARAGRAPH: Adulescentibus etiam illarum mercium importatio et possessio vetatur. Interdictio fumificationis amplificatur ad loca, in quibus fumus saluti praesentium nocere potest, ut ad caveas spectaculorum, quae sub divo fiunt, spatia communia condominiorum aliaque similia.
PARAGRAPH: Lex tam dura ferri potuit, quia Finnia tantum venditores tabaci sed nullam industriam tabacariam habet.
AUTHOR: Tuomo Pekkanen
