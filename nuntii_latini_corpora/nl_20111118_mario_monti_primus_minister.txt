TITLE: Mario Monti primus minister
PUBLISHED: JULKAISTU 18.11.2011 KLO 18.41
PARAGRAPH: Novus princeps minister Italiae electus est Mario Monti, vir oeconomiae peritus duodeseptuaginta annos natus. Neque quisquam dubitat, quin munus eius Italiae administrandae maximi laboris futurum sit.
PARAGRAPH: Primum quidem ei tale subsidium regimini suo ab aliis partibus acquirendum est, ut structurae depravatae, quibus oeconomia Italiae aggravatur, penitus renovari possint. Nisi ei id efficere contigerit, magnum erit periculum, ne tota Italia aere alieno publico demergatur.
AUTHOR: Reijo Pitkäranta
PARAGRAPH: Quid Foedus Arabicum fecerit
Regimen Syriae in cives sibi reclamitantes stragibus cruentis effectis saevire perrexit. Quam ob rem Foedus Arabicum Syriam a societate sua interim demovere decrevit et exercitum eiusdem civitatis monuit, ut suos interficere desineret. Huc accedit, quod illa consociatio Syriae sanctiones oeconomicas et politicas imponendas esse censet et nationibus Foederis sociis suasit, ut legatos suos Damasco domum revocarent.
AUTHOR: Reijo Pitkäranta
PARAGRAPH: Medicus falsus in Finnia inventus
In Finnia duo medici falsi deprehensi sunt, qui per decem fere annos se medicos simulantes in variis sedibus sanitariis aegros curaverunt, quamvis nulla specimina academica ad artem pertinentia absolvissent. Quo nuntio perturbati cives iam solliciti inter se interrogant, num in valetudinariis Finniae alii quoque fraudatores pro medico se gerentes inveniantur.
AUTHOR: Reijo Pitkäranta
PARAGRAPH: Rhinoceros animal moribundum
‘Diceros bicornis’, species rhinocerotis Africana, qui vulgo ‘Rhinoceros niger’appellatur, iam omnino e natura emortuus est. Neque multum abest, quin etiam duo alia rhinocerotum genera eandem sortem subeant. Hoc patet ex Indice rubro sic dicto, quem Unio internationalis naturae tuendae edendum curavit. Ibi aestimatur, quinam sit status vivendi diversorum animalium et herbarum in mundo occurrentium.
AUTHOR: Reijo Pitkäranta
PARAGRAPH: De peste bubonica mediaevali
Genoma pestis bubonicae ab investigatoribus Germanis, Canadensibus Americanisque totum exploratum est e cadaveribus Londiniensium, qui aetate media hoc morbo perierant. Apparuit bacterium non inusitate letale fuisse, sed Europaeos illo tempore immunitatem tam debilem habuisse, ut nullo modo pesti resistere possent. Haec pestilentia ab Sinis in Europam diffusa tertiam vel dimidiam partem populi Europaei saeculo quarto decimo interfecit.
AUTHOR: Antti Ijäs
PARAGRAPH: Utilitas corpus exercendi
Qui exercitationi corporis laboriosae operam dant, melioris valetudinis sunt quam illi, qui se levius movere solent. Hoc patet ex investigatione academica in Universitate Helsinkiensi nuper divulgata. Si quis igitur currendo aut aliis huiusmodi generibus athleticis se dediderit, bonam patientiam laboris habebit neque tam saepe a sede operandi aberit quam alii.
AUTHOR: Reijo Pitkäranta
