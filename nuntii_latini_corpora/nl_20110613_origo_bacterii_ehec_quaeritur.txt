TITLE: Origo bacterii EHEC quaeritur
PUBLISHED: JULKAISTU 13.06.2011 KLO 12.48
PARAGRAPH: In Germania origo bacterii letalis, quod dicitur EHEC, vehementer quaeritur, nam epidemia, quae imprimis Germanos vexat, inter pessimas huius bacterii contagiones in mundo habetur. Iam circiter tria milia hominum intoxicatione alimentaria ex hoc bacterio orta infecti sunt, viginti quinque perierunt.
PARAGRAPH: Infectiones quidem in tredecim terris iam occurrerunt, sed casus mortis, uno excepto, in Germania fuerunt. Nemo adhuc scit, ubi epidemia orta sit et quo modo bacterium in cibum transierit. Holera primum suspiciebantur, nam morbo affecti rettulerunt se cucumeres, lycopersica acetariaque comedisse.
PARAGRAPH: Deinde origo bacterii in germinibus soiae esse credebatur, quae in Germania septentrionali coluntur, sed ne illa quidem suspicio investigationibus accuratioribus confirmata est. Commercio holerum propter timorem consumptorum deficiente cultores maxima damna ceperunt, ad quae sarcienda a Commissione Europaea auxilium exspectatur.
HEADER: Commissio Europaea miliones per luxuriam dissipavit
PARAGRAPH: Ex libris rationum Commissionis Europaeae apparet praesidem Jos√© Manuel Barroso cum adiutoribus suis luxuriose vivendo multas miliones dissipavisse. Magnae pecuniae consumptae sunt in aeroplana privata, potiones exquisitas, ferias cum familiaribus in litoribus longinquis celebratas, convivia et deversoria luxuosa, dona carissima. In rationes Commissionis inquisivit Societas internationalis diurnalismi investigativi.
PARAGRAPH: Eodem tempore, quo Unio Europaea cum dispensatione oeconomica laborat, commissio summas ingentes a tributariis collectas in talem vitae modum consumit, de quo cives ne somniare quidem possunt. Commissio Europaea ex viginti septem commissariis et circiter duobus milibus septingentis officialibus constat. Omnem pecuniam illi praestant tributarii Unionis.
HEADER: Biologi vitam in profundo invenerunt
PARAGRAPH: In fossis Africae Australis, profunditate mille trecentorum metrorum, inventae sunt duae species vermium, ex quibus una ignota erat. Huc usque creditum est tantum bacteria unicellularia in tanta profunditate sub terra vivere posse, nam antea propter inopiam oxygeni tales condiciones multicellularibus impossibiles habebantur.
HEADER: Cygnus canorus crebrescit
PARAGRAPH: Cygnus canorus, avis Finnorum nationalis, ante sexaginta annos haud procul aberat, quin exstingueretur, quia tum vulgo a venatoribus petebatur. Postea autem, vetita venatione, in stagnis remotioribus, paludibus lacubusque totius fere Finniae pervulgatus est.
PARAGRAPH: Hodie a quinque milibus ad septem milia parium nidificantium esse aestimantur. Aliquot ante decenniis tantum mille quingenta fuerunt. Cygnus canorus inimicos naturales non habet et territorium suum fortiter defendit. Ex propinquitate nidi omnes alias aves nidificantes expellit, ut anates, anseres aliasque aquatiles. Inter nidificationem territorium suum propemodum solus cum coniuge possidet.
PARAGRAPH: Tuomo Pekkanen
