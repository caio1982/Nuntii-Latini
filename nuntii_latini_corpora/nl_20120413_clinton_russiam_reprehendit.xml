<broadcast><title>Clinton Russiam reprehendit</title><meta name="author" value="Reijo Pitkranta" /><meta name="published" value="20120413 10:19:00" /><meta name="corpus" value="nl_20120413_clinton_russiam_reprehendit.xml" /><meta name="source" value="http://yle.fi/radio1/tiede/nuntii_latini/clinton_russiam_reprehendit_35361.html" /><meta name="generator" value="https://github.com/caio1982/Nuntii-Latini" /><headline><title>Clinton Russiam reprehendit</title><content>Hillary Clinton, ministra a rebus exteris Americanorum, regimen Russiae reprehendit, quod actionibus contra Syriam susceptis admodum lente interesset. Ait talem politicam id adiuvare, ut praesidens Bashar al-Assad in potestate maneret. Multae civitates, inter eas Francogallia, Britannia, Turcia, consilia celerrima adversus praesidentem al-Assad flagitaverunt. Amplius novem milia hominum inter tumultus in Syria ortos iam mortua esse existimantur. </content></headline><news><title>Electrificina solaris Iaponiae</title><content>Iaponia summa inopia energiae laborat, quia omnes fere electrificinae nucleares propter calamitatem in Fukushima factam clausae sunt. Quam ob rem in provincia Kakoshima, quae in partibus Iaponiae meridianis sita est, maxima electrificina solaris aedificabitur. De re nuntiavit societas mercatoria technicae modernae peritissima nomine Kyocera. Propositum est, ut fundamenta eius operis mense Iulio iaciantur.</content></news><news><title>Breivik mente sanus inventus</title><content>Anders Behring Breivik, occisor Norvegus multorum hominum, a psychiatris iterum de sanitate mentis examinatus est. Tunc apparuit eum tempore homicidiorum mentis compotem fuisse. Quae aestimatio contraria est ei sententiae, quam alii medici autumno proximo de eo dixerunt. Restat igitur, ut iudices tandem decernant, utrum Breivik homo mente sanus habendus sit necne. </content></news><news><title>Titanic ante C annos submersa</title><content>Cras sive postridie Idus Apriles (14.4.) centum anni acti erunt, postquam Titanic, navis vaporaria Britannica suo tempore omnium capacissima, in itinere inaugurali naufragium fecit. Ex Britannia profecta erat et ad Novum Eboracum versus navigabat, cum in Oceano Atlantico septentrionali ad montem glacialem allisa aquis submersa est. Qua calamitate navali maxime infami plus mille quingenti homines fluctibus obruti sunt.</content></news><news><title>Caput Finniae CC annos complet</title><content>Abhinc ducentos annos sive die octavo mensis Aprilis anno millesimo octingentesimo duodecimo (8.4.1812) Helsinkium caput Finniae factum est. Tum enim Alexander I, imperator Russiae et Magni Principatus Finlandiae, litteris divulgatis edixit, ne Aboa iam urbs princeps Finniae esset, sed illa dignitas eo die ad Helsinkium transferretur. Causa eius consilii fuisse existimatur, quod haec urbs propius Russiae sita est.</content></news><news><title>Elias et Sophia praevalent</title><content>In praenominibus, quae parentes Finni anno proxime praeterito liberis suis indiderunt, Elias et Sophia ceteris praevalebant. Elias, quod nomen biblicum originem a lingua Hebraea trahit, quingentis fere pueris infantibus datum est. Eodem tempore quadringentae quinquaginta puellae primum praenomen Sophiam acceperunt. Constat hoc vocabulum inde ab aetate veterum Graecorum ‘sapientiam’ significare.</content></news></broadcast>