<?xml version="1.0"?>
<broadcast>
  <title>Corruptio in Finnia minima</title>
  <meta name="author" value="Tuomo Pekkanen"/>
  <meta name="published" value="20101029 10:28:00"/>
  <meta name="corpus" value="nl_20101029_corruptio_in_finnia_minima.xml"/>
  <meta name="source" value="http://yle.fi/radio1/tiede/nuntii_latini/corruptio_in_finnia_minima_26515.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Corruptio in Finnia minima</title>
    <content>In comparatione, quam ordo Transparency International de corruptione instituit, Finnia inter centum duodeoctoginta (178) nationes una ex terris minime corruptis iudicata est. Ante Finniam, quae una cum Suetia quarto loco posita est, sunt Dania, Nova Zelandia, Singapura. Maxime corruptae iudicatae sunt Somalia, Burma, Afganistania.</content>
  </headline>
  <news>
    <title>Maxima navis in Finnia facta</title>
    <content>Navis traiectoria, in toto mundo maxima, nomine &#xAB; Allure of the Seas &#xBB; ( Illecebra marium), hodie navalia urbis Turku reliquit. Est longitudine trecenta sexaginta unum (361) metra, latitudine sexaginta sex metra. Vectores sex milia trecentos sexaginta  (6360) capere potest. Navis gemina eiusdem prope magnitudinis in eisdem navalibus anno ante perfecta est. Utraque navis facta est mandatu Societatis Royal Caribbean Cruises Ltd.  Potius ad navigationes voluptarias destinatae sunt quam ad commeatum, nam sunt velut magnifica palatia aut deversoria fluitantia, artificiis, hortis viridariisque ornatae et omni luxu et omnibus commoditatibus instructae.</content>
  </news>
  <news>
    <title>Lex pensionaria a parlamento Francorum accepta</title>
    <content>Lex pensionaria, quam regimen Francorum tulit, ab utraque camera parlamenti accepta est. Pensiones ita renovabuntur, ut aetas incipientis pensionis a sexaginta annis ad sexaginta duos annos promoveatur. Cum foederationes syndicales de lege ad iudicium constitutionale appellaturae sint, fieri poterit, ut illa non ante quam proximo mense valere incipiat.                                    </content>
  </news>
  <news>
    <title>Tariq Aziz capitis damnatus</title>
    <content>Tariq Aziz, pristinus minister Iraquiae, die Martis (26.10.) capitis damnatus est, quod populum shiitarum persecutus erat. Supremum iudicium Iraquiae decrevit, ut laqueo suspenderetur. De illa poena intra spatium triginta dierum appellare poterit. Tariq Aziz, vir septuaginta quattuor annorum, erat proximus adiutor dictatoris Saddam Hussein, Fuerat minister a rebus exteris et primi ministri vicarius et habebatur velut facies internationalis regiminis Saddami. Quod complures mercatores interficiendos curaverat et Curdos ex domiciliis expulerat, iam antea carcere damnatus erat. Ipse Saddam laqueo suspensus est mense Decembri anno bis millesimo tertio.</content>
  </news>
  <news>
    <title>Cholera in Haitia et Nigeria grassatur</title>
    <content>In Haitia cholera epidemica grassatur. Plus duo milia sescenti Haitiani in morbum iam inciderunt et plus ducenti ex eis mortui sunt. Etiam in Nigeria idem morbus male crebrescit, nam casuum cholerae sunt hoc anno plus duodequadraginta milia. Cholera per aquam inquinatam et cibum vagatur et sine curatione mortem aegrotanti affert.</content>
  </news>
  <news>
    <title>Dies festus Nationum Unitarum</title>
    <content>Consociatio Nationum Unitarum tractatu internationali die vicesimo quarto mensis Octobris anno millesimo nongentesimo quadragesimo quinto (24.10.1945) condita est.  Itaque die Dominico proximo sexaginta quinque anni ab illa consociatione condita acti erant, cuius  propositum est pacem et securitatem in orbe terrarum promovere.</content>
  </news>
</broadcast>
