<?xml version="1.0"?>
<broadcast>
  <title>Bellum Libyae illatum</title>
  <meta name="author" value="Reijo Pitkranta"/>
  <meta name="published" value="20110325 08:50:00"/>
  <meta name="corpus" value="nl_20110325_bellum_libyae_illatum.xml"/>
  <meta name="source" value="http://yle.fi/radio1/tiede/nuntii_latini/bellum_libyae_illatum_29361.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Bellum Libyae illatum</title>
    <content>Die Saturni (19.3.) terrae occidentales permissu Nationum Unitarum dictatori Libyae Muammar Gaddafi bellum indixerunt, ut prohiberent, ne ille cives suos sibi adversantes opprimeret et horribiliter occideret. Huic actioni militari, cui nomen 'Odyssea matutina' inditum est, complures civitates intersunt, imprimis autem Francogallia, Civitates Americae, Unitae, Britannia.  Russi autem, sicut Germani et Sinenses, neque licentiam belli gerendi dederunt neque illi consilio repugnaverunt.</content>
  </headline>
  <news>
    <title>Primae actiones bellicae</title>
    <content>Bello Libyco ineunte complura missilia circumvagantia Tripolim, in urbem principem, emissa sunt.  Id autem aggressoribus impedimento erat, quod Gaddafi sui defendendi causa hominibus velut scutis contra ictus aerios uti dicebatur. Eodem tempore pugnae de oppido Misrata possidendo continuabantur. Hoc enim oppidum, quod  a  seditiosis adhuc tenetur, a copiis regiminis oppugnari coeptum est. </content>
  </news>
  <news>
    <title>Quid Stubb dixerit</title>
    <content>Alexander Stubb, minister a rebus exteris Finniae, ait vix fieri posse, ut ex Finnia in Libyam aut milites aut aeroplana bellica mitterentur.  "Si autem", inquit, "a nobis auxilium petitum erit, re diligenter deliberata decernemus, quid faciamus".</content>
  </news>
  <news>
    <title>Quid in Syria acciderit</title>
    <content>Etiam in Syria perturbationes politicae ortae sunt. In oppido Daraa, quod in partibus terrae meridionalibus situm est, accidit, ut activistae democratiam postulantes cum copiis securitatis cruente confligerent. Huc accessit, quod praetorium locale factionis civitatem regentis  incenderunt et alia quoque aedificia publica deleverunt. </content>
  </news>
  <news>
    <title>De conventu Bruxellensi</title>
    <content>Periculum calamitatis, quod electrificinae nucleari in oppido Fukushima aedificatae adhuc imminet, effecit, ut ministri ab energia Unionis Europaeae Bruxellis conventum necessitatis haberent. Ibi novas leges securitatis communes adumbraverunt, quae in omnibus ergasteriis in Europa nuclearibus observarentur. Ex Finnia sessioni interfuit Mauri Pekkarinen, minister a rebus oeconomicis.</content>
  </news>
  <news>
    <title>Discrimen Portugalliae</title>
    <content>Parlamentum Portugalliae  novum programma oeconomicum a regimine excogitatum repudiavit. Quo facto  princeps minister Jose Socrates televisifice nuntiavit se munus depositurum esse, quod fore iam antea minatus erat, si illa lex a parlamento reiecta esset. Ex hoc discrimine sequi videtur, ut Portugallia ad debita sua solvenda pecuniam ab Unione Europaea mutuari cogatur. </content>
  </news>
  <news>
    <title>Urbes iucundissimae</title>
    <content>Helsinkium, caput Finniae, sexto loco positum est in comparatione internationali, qua investigabatur, quaenam orbis terrarum urbes ad vivendum iucundissimae essent. Victoriam reportaverunt urbes et oppida imprimis in Canada et Australia sita, ut Vancuverium, Melburnum, Torontum, Calgaria. Ex urbibus Europaeis nonnisi Vindobona et Helsinkium inter decem optimas numerabantur. </content>
  </news>
</broadcast>
