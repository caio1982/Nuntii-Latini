<?xml version="1.0"?>
<broadcast>
  <title>De castris carceralibus Coreae Septentrionalis</title>
  <meta name="author" value="Tuomo Pekkanen"/>
  <meta name="published" value="20110513 15:50:00"/>
  <meta name="corpus" value="nl_20110513_de_castris_carceralibus_coreae_septentrionalis.xml"/>
  <meta name="source" value="http://yle.fi/radio1/tiede/nuntii_latini/de_castris_carceralibus_coreae_septentrionalis_30206.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>De castris carceralibus Coreae Septentrionalis</title>
    <content>In Corea Septentrionali numerus captivorum politicorum crevit. Amnestia Internationalis, ordo iuribus humanis defendendis, rettulit in ingentibus castris carceralibus esse circiter ducenta milia hominum, quorum condiciones essent horribiles. Captivos coram familiaribus iugulari et cruciari, laborem coactum in castris esse servituti similem. Cibo deficiente famelicos etiam serpentibus, rattis et seminibus in excrementis avium repertis vesci. Condiciones captivorum in peius mutatas esse etiam propterea, quod Corea Septentrionalis penuria cibi laboraret, quia messis propter diluvia et frigora hiemis solito minor fuisset et aphta epizootica animalia domestica temptavisset. Quadraginta centesimae captivorum in quibusdam castris fame perisse aestimantur. Amnestia Internationalis photographemata castrorum ex satellitibus facta divulgavit et illa cum imaginibus decem annis anterioribus comparavit. Praeterea colloquia habuit cum custodibus et captivis, qui in castris carceralibus fuerant quibusque contigerat, ut ex Corea Septentrionali effugerent.</content>
  </headline>
  <news>
    <title>Bellum Libycum crudescit</title>
    <content>Bellum civile in Libya crudescit. Acerrima proelia Misratae facta sunt, in urbe a Gaddafianis octo septimanas obsessa. Rebelles referunt se obsidionem rupisse et vicum Zareek occupavisse, qui circiter viginti quinque chiliometra in occidentem versus distat. Copias Gaddafianas apud aeriportum Misratae circumdatas esse.  Etiam in fronte orientali  inter Ajdabijam et Bregam vehementer pugnatum est. Aeroplana autem Natonis ictus contra Tripolim continuaverunt. Inter operationes pridie Kalendas Apriles susceptas Nato circiter  sex milia volatuum in Libyam fecit, ex quibus duo milia trecenti ictus contra Gaddafianos fuerunt.</content>
  </news>
  <news>
    <title>Sanctiones Syriae impositae</title>
    <content>Unio Europaea Syriae sanctiones imposuit. Arma aut instrumenta, quae contra reclamatores adhiberi possunt, in Syriam exportare non licet. Praeterea decretum est, ut tredecim magistratus Syriaci, qui responsales de reclamationibus reprimendis haberi possent, in Unionem venire vetarentur. Inter duos menses in Syria octo milia adversariorum regiminis deprehensi sunt.</content>
  </news>
  <news>
    <title>Democratiae Unionis Europaeae diffiditur</title>
    <content>Ex demoscopia, quam acta diurna Helsinkiensia (Helsingin Sanomat) faciendam curavit, tantum quarta pars Finnorum censet democratiam in Unione Europaea bene operari. Plus quam dimidia pars Unioni diffidit. Nihilo minus tantum quinta pars populi putat Finnos posse solos in omnibus condicionibus optime se expedire.</content>
  </news>
  <news>
    <title>De novo Finniae regimine constituendo</title>
    <content>Colloquia de novo Finniae regimine constituendo fiunt inter Conservativos et Democratas sociales, ad quos minores quaedam factiones adiungantur, necesse erit. Finni fundamentales, qui ex comitiis parlamentariis victores evaserunt, de terris debito publico oppressis adiuvandis  cum illis consentire non potuerunt ideoque in novo parlamento principalem oppositionem politicam facient.</content>
  </news>
</broadcast>
