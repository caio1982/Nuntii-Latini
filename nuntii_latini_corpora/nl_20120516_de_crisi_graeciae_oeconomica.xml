<broadcast><title>De crisi Graeciae oeconomica</title><meta name="author" value="Tuomo Pekkanen                                    " /><meta name="published" value="20120516 17:35:00" /><meta name="corpus" value="nl_20120516_de_crisi_graeciae_oeconomica.xml" /><meta name="source" value="http://yle.fi/radio1/tiede/nuntii_latini/de_crisi_graeciae_oeconomica_35822.html" /><meta name="generator" value="https://github.com/caio1982/Nuntii-Latini" /><headline><title>De crisi Graeciae oeconomica</title><content>Erkki Liikanen, moderator Argentariae Finniae, censet causam difficultatum oeconomicarum, quibus Graecia laboret, esse fiscalitatem iniustam. Divites tributa non solvere, illos autem, quorum reditus mediocres aut parvi sint, usque gravioribus tributis vectigalibusque onerari. Bonum successum, quem factiones extremae in comitiis parlamentariis nuper factis habuerint, indignationem civium ostendisse.  Sauli Niinist√∂, praesidens Finniae, arbitratur crisim in Graecia non esse tantum oeconomicam sed potius iam socialem, cum cives fiduciam amiserint.  Plus quam dimidia pars investitorum internationalium credit crisim politicam, quae ex comitiis Graeciae parlamentariis orta sit, effecturam esse, ut Graeci hoc anno ex zona euronis discedant.</content></headline><news><title>Nova comitia Graecis instant</title><content>Post comitia parlamentaria moderatores factionum Graeciae principalium de novo regimine constituendo diu frustra consultaverunt. Alexis Tsipras, moderator Syrizae, factionis sinistrae, nuntiavit se non interfuturum esse in regimine, quod programma austeritatis ab Unione Europaea et a Fundo Monetario Internationali Graecis impositum comprobaret.  Illud autem programma est condicio sine qua Graecia novum subsidium oeconomicum accipere non potest. In demoscopiis recentibus Syriza gratiam popularem ita auxit, ut circiter viginti quinque centesimae civium illi favere viderentur. Quia concordia de regimine  inveniri non potuit, nova comitia parlamentaria mense Iunio fient.  </content></news><news><title>Hispani contra rigorem oeconomiae reclamitabant</title><content>In multis partibus Hispaniae saltem centum milia hominum contra rigorem oeconomiae et restrictionem servitiorum publicorum manifestaverunt. Motus ille populi initium cepit Idibus Maiis  anno proximo et postea per totam Hispaniam et Europam diffundebatur. Hoc anno manifestationes in octoginta fere urbibus oppidisve Hispaniae fiebant. </content></news><news><title>Praesidens Obama matrimonia homosexualium probat</title><content>In USA de conubio homosexualium acerrime disputatur. Barack Obama est primus praesidens Americanorum, qui matrimonia inter homines eiusdem sexus iungenda probat. Ita censent etiam vicepraesidens Joe Biden et Arne Dunca, minister institutionis publicae. Sed in triginta fere civitatibus Americae septentrionalis  matrimonia homosexualium vetita sunt. </content></news><news><title>Bellum de drogis in Mexico continuatur</title><content>Conflictus crudelissimi inter mercatores drogarum in Mexico continuantur. Una septimana in his conflictibus plus sexaginta homines occisi sunt. Anno bis millesimo sexto praesidens Felipe Calderon bellum consortiis drogas mercantium intulit, quod finem non cepit. His duodecim fere annis circiter  quinquaginta milia hominum vi et violentia mortui sunt. </content></news><news><title>Rariores Finni in Deum credunt</title><content>Ex interrogatione, quam Centrum Investigationis Ecclesiasticum faciendam curavit, patet tantum quartam partem Finnorum in Deum Christianorum credere. Quinta fere pars respondentium, quod plus est quam umquam ante, nuntiavit se in Deum Christianorum omnino non credere. Ceteri dixerunt se alio modo credere quam ecclesia doceat aut esse in fide sua incertos aut incredulos.</content></news></broadcast>