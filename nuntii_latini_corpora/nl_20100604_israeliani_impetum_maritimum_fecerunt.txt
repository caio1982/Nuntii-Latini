TITLE: Israeliani impetum maritimum fecerunt
PUBLISHED: JULKAISTU 04.06.2010 KLO 18.59
PARAGRAPH: Saltem decem homines mortui et multo plures vulnerati sunt ictu militari, quem classiarii Israeliani ex helicopteris et naviculis cummeis erumpentes in sex naves internationales in Mari Mediterraneo fecerunt. Maior pars occisorum cives Turciae esse dicitur.
PARAGRAPH: Illis navibus, quae variis rebus auxiliariis onustae a Turcia profectae erant, septingenti fere homines pro causa Palaestiniensium agentes vehebantur. Propositum eis erat obsidio maritimo neglecto ad Gazam appellere et auxilium humanitarium incolis ibidem habitantibus suppeditare.
AUTHOR: Reijo Pitkäranta
HEADER: Ictus Israelis animos commovit
PARAGRAPH: Impetus Israelianorum ubique gentium animos hominum valde commovit. Princeps minister Turciae ea, quae Israeliani commiserant, terrorismum statalem descripsit. Ban Ki-moon, secretarius generalis Nationum Unitarum, et Catherine Ashton, ministra Unionis Europaeae a rebus exteris, postulaverunt, ut in stragem perpetratam diligentissime inquireretur.
AUTHOR: Reijo Pitkäranta
HEADER: Köhler magistratu se abdicavit
PARAGRAPH: Horst Köhler, praesidens foederalis Germaniae sexaginta septem annos natus, ex inopinato munus deponere constituit. In causa est sententia, quam in colloquio diurnariis dato de exercitu patriae suae dixit. Ait enim fieri posse, ut Germaniae, cuius prosperitas imprimis in commercio externo posita esset, interventu militari opus esset ad emolumenta sua tutanda.
AUTHOR: Reijo Pitkäranta
HEADER: Aes alienum Haitiae remissum
PARAGRAPH: Argentaria mundana Haitiam aere alieno, quod undetriginta milionum euronum fuerat, omnino liberavit. Consilium eo spectat, ut illa civitas e terrae motu mense Ianuario facto facilius se recipiat. Remissio debitorum fieri potuit, postquam tredecim nationes, in iis Finnia, illam pecuniam pro Haitia collegerunt.
AUTHOR: Reijo Pitkäranta
HEADER: Nuntius de domo regia Suetiae
PARAGRAPH: Die Dominico AUTHOR: 30.5.) in ecclesia Arcis regiae Stockholmiensis officium divinum habebatur, ubi publice pronuntiatum est Victoriam, principissam Suetiae hereditariam, sponso suo Danieli Westling nupturam esse. Constat nuptias eorum die undevicesimo huius mensis (19.6. celebratum iri. Iis peractis Daniel princeps celsissimus appellabitur.
AUTHOR: Reijo Pitkäranta
HEADER: Nova dinosaurorum species
PARAGRAPH: Grex palaeontologorum Americanorum in Mexico novam speciem dinosaurorum invenit. Cornua enim eius longiora sunt quam ullius alius speciei antea repertae. Belua septem fere metra longa et duo metra alta fuisse existimatur. Investigatores in fossilia duorum dinosaurorum, quorum unus iuvenis, alter adultus vitam amiserat, in regione Mexici septentrionali incurrerunt.
AUTHOR: Reijo Pitkäranta
HEADER: Consecratio agrorum in Tavastia
PARAGRAPH: Olim Finnis moris erat sationes vernales sollemni precatione consecrare. Haec consuetudo a maioribus tradita in ecclesiis Hollola et Heinola recreata est, cum pastores praepositi una cum agricolis et vicanis sacra divina huius generis in agris procuraverunt.
AUTHOR: Reijo Pitkäranta
