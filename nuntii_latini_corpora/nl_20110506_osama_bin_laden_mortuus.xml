<broadcast><title>Osama bin Laden mortuus</title><meta name="author" value="N/A" /><meta name="published" value="20110506 09:18:00" /><meta name="corpus" value="nl_20110506_osama_bin_laden_mortuus.xml" /><meta name="source" value="http://yle.fi/radio1/tiede/nuntii_latini/osama_bin_laden_mortuus_30083.html" /><meta name="generator" value="https://github.com/caio1982/Nuntii-Latini" /><headline><title>Osama bin Laden mortuus</title><content>Osama bin Laden, dux ordinis Al-Qaida et terrorista in orbe terrarum maxime quaesitus, Kalendis Maiis occisus est. Barack Obama, praesidens Civitatum Americae Unitarum, oratione televisifice habita nuntiavit eum mortuum esse impetu militari a parva manu Americanorum speciali in Pakistania facto. Latebat Osama in villa quadam luxuriosa et bene munita prope urbem Islamabad aedificata, cum milites Americani ex helicopteris subitum ictum mortiferum in eum fecerunt.  Corpus eius, cum certe agnitum esset, nulla mora interposita in Mari Arabico sepultum est.</content></headline><news><title>“Obama Osamam occidit!”</title><content>Ubi primum nuntius de Osama bin Laden mortuo divulgatus est,  in urbe Washington magna copia hominum gaudio exsultantium ante Aedes Albas congregari coepit.  Paulo post tota area personabat clamore “Obama Osamam occidit”. Eodem fere tempore pristinus praesidens George Bush minor mortem illius terroristae magnam rem ab Americanis gestam descripsit. Etiam Bill Clinton facere non potuit, quin se rerum eventu contentum esse diceret. </content></news><news><title>Quid Alexander Stubb dixerit</title><content>Alexander Stubb, minister a rebus exteris Finniae,  sperat fore, ut terrorismus internationalis post Osamam interfectum deminuatur. Colloquio percontativo diurnariis dato censuit orbem terrarum iam paulo tutiorem videri.  Quae quamvis ita essent, ait tamen se metuere, ne terroristae cupiditate ulciscendi capti viatoribus etiam maiori periculo essent quam ante. </content></news><news><title>Acta Syriae condemnantur</title><content>Communitas internationalis adhuc gravius in Syriam consulere decrevit. Consilium enim Nationum Unitarum a iuribus humanis violentiam regiminis Syriae in reclamatores non solum vehementer condemnavit, sed etiam in facinora ibi commissa inquisiturum est. Huc accedit, quod praesidens Civitatum  Americae Unitarum Syriae sanctiones oeconomicas imposuit propter iura humana ibidem violata. </content></news><news><title>Americani turbinibus vexati</title><content>In Civitatibus Americae Unitis amplius trecenti homines vitam amiserunt tempestatibus gravissimis, quae imprimis partes terrae medias et meridianas ingenti vi vexaverunt. Ventis turbinibus et imbribus urceatim cadentibus effectum est, ut fila electrica rumperentur et electrificinae nucleares claudendae essent.  Multae civitates regioni suae statum necessitatis indicere coactae sunt.</content></news><news><title>Magna statua pharaonis reperta</title><content>Archaeologi Aegyptii in urbe Luxor statuam pharaonis tredecim metra altam invenerunt, quae a saeculo a.Chr.n. quarto decimo originem ducit. Quod simulacrum e quartzite factum pharaonem Amenhotep III figurare dicitur. Monumentum in septem partes fractum erat una e duabus statuis, quae in aditu templi pharaonis sepulcralis collocatae erant.  </content></news></broadcast>