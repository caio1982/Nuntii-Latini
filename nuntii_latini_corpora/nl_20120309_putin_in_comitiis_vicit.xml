<broadcast><title>Putin in comitiis vicit</title><meta name="author" value="Tuomo Pekkanen" /><meta name="published" value="20120309 09:05:00" /><meta name="corpus" value="nl_20120309_putin_in_comitiis_vicit.xml" /><meta name="source" value="http://yle.fi/radio1/tiede/nuntii_latini/putin_in_comitiis_vicit_34739.html" /><meta name="generator" value="https://github.com/caio1982/Nuntii-Latini" /><headline><title>Putin in comitiis vicit</title><content>Vladimir Putin ex opinione in praesidentatum patriae revertetur neque altera comitia erunt necessaria, nam in electionibus die Dominico (4.3.) factis ille paene sexaginta quattuor centesimas suffragiorum accepit. Oppositio autem censet eventum legalem haberi non posse. Secundum locum occupavit Gennadi Zjuganov, qui comitia fraudulenta, inhonesta nulliusque pretii  iudicavit.</content></headline><news><title>De sinceritate comitiorum dubitatur</title><content>Opiniones de sinceritate comitiorum quam maxime variant. Fautores Putini dicunt suffragia fuisse omnium apertissima et honestissima in historia Russiae, sed alii autumant multa milia fraudum electoralium exstitisse. Usitatissimas fuisse circumvectiones, scilicet homines autoraedis longis circumvectos esse, ut iterum iterumque suffragarentur.  Etiam Consilium centrale electionibus Russiae curandis confitetur fraudes accidisse. Exempli gratia in urbe Iekaterinburgo decem fere homines arreptos esse, qui narravissent se multoties suffragatos esse. Miliardarius Mihail Prohorov, unus ex candidatis praesidentialibus, scripsit a fautoribus suis plus quattuor milia fraudum observata esse. </content></news><news><title>De iudicio Hodorkovski quaeritur</title><content>Dmitri Medvedev, praesidens Russiae munus relicturus, decrevit, ut accusator de poenis triginta duorum hominum inquireret, an legales essent. Sunt in illis negotiator Mihail Hodorkovski et Platon Lebedev, socius negotiorum eius. Hodorkovski, moderator societatis petroleariae Jukos, erat vir in Russia ditissimus, donec in carcerem coniectus est. Fautores eius censent eum causis politicis damnatum esse, quia moderatoribus Russiae obsisteret. Etiam Amnestia internationalis, ordo humanitarius,  iudicavit Hodorkovski propter sententias politicas incarceratum esse. Hodie est in opere coacto, quod usque ad annum bis millesimum sextum decimum (2016) duraturum est. </content></news><news><title>Graecia partem Corcyrae venditat</title><content>Graecia debitis oppressa novas rationes ad oeconomiam sanandam quaerit. Fundatio, cuius est bona rei publicae privatizare, decrevit, ut partem insulae Corcyrae (hodie Corfu) in centum annos venderet. Regio venalis, magnitudine quingentorum milium metrorum quadrorum, sita est in parte insulae occidentali-septentrionali. </content></news><news><title>Exercitus venatores clandestinos persequitur</title><content>Ordo mundi naturae tuendae (WWF) rettulit centum milites exercitus Cameruniensis contra venatores clandestinos in Camerunia orientali impetum fecisse. In remoto viridario nationali, cui nomen est Bouba Nâ€™Djida, ex quadringentis elephantibus, qui ibi viverent, iam trecentos a clandestinis venatoribus his duobus mensibus occisos esse.</content></news><news><title>Aurora borealis spectabilis</title><content>His diebus et forsitan etiam proximis septimanis aurora borealis rarae pulchritudinis in caelo septentrionali est visibilis. Nonis Martiis in sole apparuit magna eruptio, ex qua ferae tempestates magneticae et borealis aurora oriuntur. Illud spectaculum luminis in regionibus Finniae in septentrionem vergentibus optime observatur. </content></news></broadcast>