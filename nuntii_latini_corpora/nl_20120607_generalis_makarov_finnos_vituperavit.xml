<broadcast><title>Generalis Makarov Finnos vituperavit</title><meta name="author" value="Tuomo Pekkanen" /><meta name="published" value="20120607 18:33:00" /><meta name="corpus" value="nl_20120607_generalis_makarov_finnos_vituperavit.xml" /><meta name="source" value="http://yle.fi/radio1/tiede/nuntii_latini/generalis_makarov_finnos_vituperavit_36141.html" /><meta name="generator" value="https://github.com/caio1982/Nuntii-Latini" /><headline><title>Generalis Makarov Finnos vituperavit</title><content>Nikolai Makarov, summus dux exercituum Russiae, cum Finniam visitaret, orationem habuit, qua Finnos multimodis vituperavit. Cooperationem Finnorum cum Natone securitati Russiae imminere, Finni potius cum Russis solidius collaborarent. Censebat autem cooperationem Russiae et Natonis bene succedere et utrique parti utilem esse. Finnos accusavit etiam, quod Georgiam ad Ossetiam Meridionalem et Abhasiam recuperandas sustinerent. Praeterea ius Finnorum exercitia militaria in Finnia orientali habendi in dubium vocavit et charta geographica adhibita autumabat Finniam et terras Balticas, sicut inter bellum frigidum, ad orbem pertinere, qui Russiae interesset. Stefan Wallin, minister defensionis Finniae, de oratione generalis Makarov interrogatus respondit Finniam de sua in Natonem relatione independenter decernere, sicut securitas et commodum ipsius postularent. Timo Soini, praeses commissionis rerum exterarum parlamenti, monuit Finnos securitati Russiae non imminere sed patriam suam et nunc defendere et temporibus futuris defensuros esse.</content></headline><news><title>Elisabeth II sexaginta annos regina</title><content>In Britannia regnum reginae Elisabeth II, quod iam sexaginta annos durat,  per quadriduum celebratum est. Rege Georgio VI mortuo Elisabeth mense Februario anni millesimi nongentesimi quinquagesimi secundi (1952) in thronum ascendit et anno sequenti postridie Kalendas Iunias coronata est. Ex monarchis Britanniae tantum regina Victoria diutius regnavit. Eventum anni iubilaei principale fuit agmen mille  navium, quod die Dominico per fluvium Tamesim navigavit. Erant in illo agmine naves aut scaphae ex omnibus terris commmunitatis nationum Britannicae.   Inter navigationem undecim chiliometrorum campanae ecclesiarum in ripis fluminis sitarum navem reginae salutabant. Iubilaeum reginae adamantinum vesperi Lunae magno concentu apud palatium Buckingham continuabatur. In suggestum prodiebant Paul McCartney, Elton John, Tom Jones, Kylie Minogue aliique artifices celebriores. Carmen sollemne, quod Andrew Lloyd Webber et Gary Barlow reginae composuerant, a coniugibus militum et liberis Africanis cantatum est.</content></news><news><title>Mubarak carcere perpetuo damnatus</title><content>Hosni Mubarak, praesidens Aegypti ex potestate expulsus, in iudicio carcere perpetuo damnatus est, quod reus esset caedis civium manifestantium. In motu populi octingenti quinquaginta homines vitam amiserant. Eadem poena affectus  est Habib al-Adli, minister a rebus internis praesidentis Mubarak. Filii autem praesidentis Gamal et Alaan crimine corruptionis liberati sunt.</content></news><news><title>Advenit alma hora</title><content>Maio mense exeunte finis anni scholastici in scholis Finniae celebratus est. Discipulis diplomata data sunt et hymnus de amoenitate aestatis “Jo joutui armas aika”, Advenit alma hora, in institutis scholasticis cantabatur. Scholam fundamentalem perfecerunt unum et sexaginta milia iuvenum, gymnasium plus triginta milia, scholam professionalem paene septuaginta milia.</content></news></broadcast>