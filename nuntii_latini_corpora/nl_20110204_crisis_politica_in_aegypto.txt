TITLE: Crisis politica in Aegypto
PUBLISHED: JULKAISTU 04.02.2011 KLO 13.29
PARAGRAPH: Exemplo Tunesianorum adducti cives Aegyptii Cairi aliisque in urbibus plus decem dies contra regimen praesidentis Hosni Mubarak reclamitant. Complura centena hominum flagitant, ut Mubarak munus deponat. Ille oratione televisifica habita nuntiavit se in proximis comitiis praesidentialibus candidatum non fore, sed id civibus non sufficit.
PARAGRAPH: Die Mercurii AUTHOR: 2.2. manifestationes, quae antea pacificae fuerant, in confusionem et violentiam mutatae sunt. Fautores praesidentis in plateam Tahrir urbis Cairi camelis et equis vecti cives lapidabant et fustibus mulcabant.
PARAGRAPH: Die Iovis AUTHOR: 3.2. etiam arma ignifera contra reclamatores adhibere ceperunt multosque vulneraverunt. Adversarii praesidentis putant aggressores pecunia conductos esse, ut manifestationem pacificam in confusionem verterent. Vita cotidiana in Aegypto magnam partem torpet.
PARAGRAPH: Domus argentariae, bursa atque complures tabernae mercatorum et pantopolia clausa sunt. Ex carceribus multa milia captivorum, quorum maior pars islamistae, effugerunt.
HEADER: Mohamed ElBaradei legatus oppositionis
PARAGRAPH: Mohammed ElBaradei, qui olim Ordini Internationali Energiae Atomicae AUTHOR: IAEA praefuit, ad causam reclamatorum se adiunxit et nuntiavit se mandatum politicum a populo approbatum habere, ut de novo regimine in Aegypto constituendo consuleret. ElBaradei exercitum appellat, ut ad cives tutandos tumultibus violentis interveniat.
HEADER: Parlamentum Aegypti interruptum
PARAGRAPH: Parlamentum Aegypti decrevit, ut sessiones ad interim interrumperet. Decretum valebit, donec suffragia comitiorum parlamentarium anno proximo habitorum denuo computata erunt. In illis comitiis factio praesidentis Mubarak ceteras partes devicit, sed oppositio suffragio abstinuit, quia comitia fraudulenta habebat. Nondum constat, quamdiu nova suffragiorum computatio duratura sit.
HEADER: Peregrini Aegyptum relinquunt
PARAGRAPH: Peregrini tumultibus perterriti gregatim in patriam reverterunt, unde res periegetica Aegypti maxima damna oeconomica cepit. Ministerium a rebus exteris Finniae aeroplano in Aegyptum misso sero die Iovis viatores aliosque Finnos ibi versantes in patriam reportavit. Multi ex eis rettulerunt condiciones in Aegypto cotidie in peius mutari.
HEADER: Reclamationes in terris Arabicis continuantur
PARAGRAPH: Reclamationes populi etiam in aliis terris Arabicis continuantur. In urbe Tunete, quod caput est Tunesiae, feminae pro iuribus feminarum reclamitaverunt. In urbe Bejalan Algeriae cives celerem mutationem regiminis flagitant. In Iemen praesidens Ali Abdullah affirmavit se septennio finito AUTHOR: 2013 a munere discessurum neque praesidentatum filio translaturum esse.
HEADER: Nationes occidentales violentiam damnant
PARAGRAPH: Britannia, Francia Germaniaque flagitaverunt, ut Mubarak postulata reclamatorum audiret et patriam quam primum ad libera comitia praepararet. Americani, qui Aegyptum confoederatam habent, iam regimen eius originem violentiae esse suspicantur. Praesidens Barack Obama Mubarakum telephonice hortatus est, ut pacificam summae potestatis mutationem ilico incoharet.
AUTHOR: Tuomo Pekkanen
