<broadcast><title>Discrimen Graeciae aggravatur</title><meta name="author" value="Reijo Pitkranta" /><meta name="published" value="20111104 15:07:00" /><meta name="corpus" value="nl_20111104_discrimen_graeciae_aggravatur.xml" /><meta name="source" value="http://yle.fi/radio1/tiede/nuntii_latini/discrimen_graeciae_aggravatur_32850.html" /><meta name="generator" value="https://github.com/caio1982/Nuntii-Latini" /><headline><title>Discrimen Graeciae aggravatur</title><content>Georgius Papandreu, princeps minister Graeciae, populum sententiam rogare statuit, utrum id auxilium pecuniarium, quod civitates Unionis Europaeae Graeciae nuper promiserunt, approbaretur necne. Reliqui quoque ministri de suffragio populari ineundo consenserunt. Principes autem Unionis Europaeae, ut id audiverunt, valde stupefacti et irati sunt, cum metuerent, ne Graecia, si illa opitulatio publice reiecta esset, in maiores difficultates oeconomicas delaberetur quam ante.</content></headline><news><title>Mutationes Unionis Europaeae</title><content>Regimen Finniae investigaturum est, possitne fieri, ut singulis civitatibus Unionis Europaeae ius sit a societate Europae pecuniaria discedendi. Ita Germaniae et Nederlandiae  respondere vult, quae pactum Unionis Europaeae fundamentale diversis modis renovandum esse censent. De mutationibus in summo conventu mense Decembri constituentur. </content></news><news><title>De imbribus Thailandiae</title><content>Thailandia et aliae regiones Asiae his septimanis imbribus monsoniis solito vehementioribus vexatae sunt. Amplius quadringenti homines his tempestatibus mortui esse dicuntur. Iam in eo erat, ut ipsa urbs Bancokium inundationibus obrueretur, sed postremo periculum imminens aggeribus tutelaribus constructis evitari potuit, et partes urbis mediae siccae manserunt.</content></news><news><title>Quid UNESCO facere decreverit</title><content>Civitates Americae Unitae recusaverunt, quominus Ordini Nationum Unitarum Educationis, Scientiae, Culturae (vulgo UNESCO) iam pecuniam darent. In causa est decretum, ex quo regiones Palaestinenses in societatem eius approbantur. Quantum detrimentum UNESCO e secessione Americanorum accepturus sit, vel  inde apparet, quod  ille ordo ex quinta fere parte de pecunia eorum operatur. </content></news><news><title>Statua libertatis 125 annorum</title><content>Statua libertatis, quae in ostio portus Novi Eboraci erigitur, mense Octobri exeunte centum viginti quinque annos complevit. Illud monumentum, quod artifex Auguste Bartholdi sculpsit, Americani anno millesimo octingentesimo octogesimo sexto (1886) a Francogallis dono acceperunt. </content></news><news><title>Successio hereditatis Britanniae</title><content>Principes Communitatis nationum Britannicarum legem de heredibus regni Britanniae renovaverunt. Iis enim placuit filiabus regiis idem ius ad coronam obtinendam concedere quod filii habent. Ex lege enim Britanniae hodierna filiae domus regiae nonnisi tum in solium ascendere possunt, cum heredes masculini  omnino desunt. </content></news><news><title>Lepra adhuc in orbe grassatur</title><content>Lepra e Finnia iam tota fere evanuit, sed alibi in orbe terrarum quotannis plus duo milia casuum huius morbi inveniuntur. Maior pars contagionum in India reperitur, et ibidem numerus infectionum in statu crescendi esse videtur. Constat lepram per guttas in aerem tussitas longe lateque diffundi.</content></news></broadcast>