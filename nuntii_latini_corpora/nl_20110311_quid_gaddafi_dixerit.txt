TITLE: Quid Gaddafi dixerit
PUBLISHED: JULKAISTU 11.03.2011 KLO 14.10
PARAGRAPH: Cives seditiosi Libyae a communitate internationali iterum atque iterum flagitaverunt, ut terrae suae spatium ab aeroplanis omnino prohibitum decerneretur.
PARAGRAPH: Sed dictator Muammar Gaddafi colloquio televisioni Turcicae dato minatus est cives suos arma sumpturos esse, si Libyae talis sanctio imposita esset. Idem cum nationes peregrinas tum ordinem terroristicum al-Qaida de perturbationibus in Libya ortis accusare perrexit.
AUTHOR: Reijo Pitkäranta
HEADER: Quid apud Saudianos acciderit
PARAGRAPH: In Arabia Saudiana civibus interdictum est, ne voluntati regis ullo modo reclamarent. Nuntiatur ibidem viginti duos musulmanos shiitas, qui huic legi adversarentur, a custodibus publicis comprehensos esse. Constat Arabiam Saudianam monarchiam esse, cui parlamentum populi omnino deest. Quam ob rem islamistae moderati, shiitae aliique a rege Abdullah postulaverunt, ut civibus libertatem suffragia faciendi concederet.
AUTHOR: Reijo Pitkäranta
HEADER: Joe Biden Finniam obiit
PARAGRAPH: Nonis Martiis AUTHOR: 7.3. Joe Biden, praesidens vicarius Civitatum Americae Unitarum, iter officiale in Finniam suscepit, ut et nostram praesidentem et primam ministram conveniret. Visitatio eo insignior habebatur, quod eo tempore, cum Tarja Halonen munere praesidentis fungitur, Biden est primus hospes, qui ex Aedibus Albis in Finniam venit. Ex Finnia Biden lustrationem suam Europaeam unius septimanae in Russiam et Moldoviam continuavit.
AUTHOR: Reijo Pitkäranta
HEADER: Centesimus dies feminarum
PARAGRAPH: Postridie Nonas Martias AUTHOR: 8.3.) dies internationalis feminarum ordine centesimus celebrabatur. Mos huius festi quotannis agendi anno millesimo nongentesimo undecimo (1911) initium cepit, cum feminae Hafniam congregatae decreverunt, ut hic dies singulis annis sollemniter observaretur. Anno millesimo nongentesimo septuagesimo quinto (1975 etiam ordo Nationum Unitarum diem feminarum in rem suam convertit.
AUTHOR: Reijo Pitkäranta
HEADER: Mäkäräinen principatum assecuta
PARAGRAPH: In oppido Hanti-Mansijsk Sibiriae occidentalis certamina biathli mundana instituta sunt. In cursu decem chiliometrorum feminis constituto victoriam reportavit Kaisa Mäkäräinen, iuvenis e Finnia oriunda. Qualis eventus certaminis futurus esset, iam in ultimo sclopetandi loco apparuit, cum participi Finlandensi contigit, ut quinque ictibus celeriter emissis omnia destinata feliciter feriret.
AUTHOR: Reijo Pitkäranta
HEADER: Ursi ex sopore brumali excitati
PARAGRAPH: Unum e signis veris appropinquantis dixeris, quod ursi in vivario Helsinkiensi habitantes ex somno brumali quattuor mensium excitati sunt. Die Dominico quadragesimali AUTHOR: 6.3. accidit, ut ursa mater et catulus eius e lustro suo foras exirent. Aere subdivali tantopere gaudebant, ut non solum in nivibus alacres animo cernuarent, sed etiam ventri incumbentes per declivitatem delaberentur.
AUTHOR: Reijo Pitkäranta
