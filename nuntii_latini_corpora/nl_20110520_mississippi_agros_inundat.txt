TITLE: Mississippi agros inundat
PUBLISHED: JULKAISTU 20.05.2011 KLO 08.54
PARAGRAPH: In Civitatibus Americae Unitis saltem mille trecentae familiae domum relinquere coactae sunt propter inundationes fluminis Mississippi. Magistratus etiam carcerem quendam in civitate Ludoviciana vacuefecerunt et aggerem ad eluviones arcendas constructum aperuerunt, ut copiam aquarum civitati Novae Aureliae imminentium deminuerent.
AUTHOR: Reijo Pitkäranta
HEADER: De Portugallia adiuvanda
PARAGRAPH: Ministri aerarii publici Unionis Europaeae consenserunt, ut Portugalliae auxilium pecuniarium concederetur, cuius summa undeoctoginta miliarda euronum efficeret. Neque id comprobatum esset, nisi Portugalli condiciones a Finnis propositas accepissent: partem bonorum publicorum venderent et collocatores pecuniae hortarentur, ne possessiones suas ex Portugallia in terras exteras deducerent.
AUTHOR: Reijo Pitkäranta
HEADER: Scandalum Francogallicum
PARAGRAPH: Dominique Strauss-Kahn, director generalis Fundi monetarii internationalis AUTHOR: IMF, in urbe New York deprehensus est. Accusatur ille vir sexaginta duos annos natus de stupro temptato, maletractatione sexuali, libertate vi abrepta. Ante hoc scandalum Strauss-Kahn inter homines in mundo maximae auctoritatis numerabatur. Quin etiam praesidens Francogalliae anno proxime futuro electum iri putabatur.
AUTHOR: Reijo Pitkäranta
HEADER: Reclamationes in Aegypto
PARAGRAPH: Die tertio decimo mensis Maii AUTHOR: 13.5. in Aegypto multa milia hominum reclamationi pro unitate nationali servanda interfuerunt. Reclamatores in media urbe Cairo congregati violentiis inter musulmanos et Christianos Coptos ortis adversabantur. Neque deerant, qui ibi cruces manu tenerent, sed maior pars multitudinis e musulmanis Aegyptiis constare videbatur.
AUTHOR: Reijo Pitkäranta
HEADER: Causa calamitatis aeriae
PARAGRAPH: Iam in eo est, ut causa calamitatis, quae abhinc duos annos aeroplano Francogallico obtigit, tandem patefiat. Namque ante duas septimanas in imo mari caseta nigra reperta est, ex qua conici potest, quidnam ultimis illius volatus momentis in aere factum sit. Loquimur de aeronavi ex societate Air France, quae mense Iunio anno bismillesimo nono AUTHOR: 2009 ex urbe Rio de Janeiro profecta Parisium versus volabat, cum subito in mare praecipitata est.
AUTHOR: Reijo Pitkäranta
HEADER: Finni victoriam adepti
PARAGRAPH: Certamina hoccei glacialis mundana hoc anno in Slovakia habita sunt. Ludus finalis Idibus Maiis AUTHOR: 15.5. in urbe Bratislava inter Finnos et Suetos commissus est. Quo ex certamine grex Finnorum nationalis superior discessit, quo factum est, ut tropaeum iustissimo iure nostratibus daretur.
AUTHOR: Reijo Pitkäranta
HEADER: Nox sine nocte adest
PARAGRAPH: Die septimo decimo huius mensis AUTHOR: 17.5.) aestas in partibus Finniae maxime septentrionalis iniit. Sol enim eo mane ortus his locis per septuaginta duos dies et noctes continuas in conspectu manebit, donec die duodetricesimo mensis Iulii (28.7. rursus occidet. Hoc spatium temporis apud nos ‘nox sine nocte’ appellari solet.
AUTHOR: Reijo Pitkäranta
