<?xml version="1.0"?>
<broadcast>
  <title>Estonia in euronem transiit</title>
  <meta name="author" value="Tuomo Pekkanen"/>
  <meta name="published" value="20110105 18:17:00"/>
  <meta name="corpus" value="nl_20110105_estonia_in_euronem_transiit.xml"/>
  <meta name="source" value="http://yle.fi/radio1/tiede/nuntii_latini/estonia_in_euronem_transiit_27728.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Estonia in euronem transiit</title>
    <content>Anno bis millesimo undecimo ineunte Estonia euronem usu recepit et ita facta est septima decima terra regionis euronicae, in qua trecentae triginta miliones hominum habitant. Ex terris olim communisticis Estonia est post Slovakiam et Sloveniam tertia, quae vetere moneta reiecta euronem accepit. Estonienses coronas in eurones a Kalendis Decembribus mutare potuerunt. Andrus Ansip, primus minister Estoniae, cum primas eurochartulas ex automato argentario media nocte sumeret, monuit euronem secum securitatem attulisse, cum Estonia nunc membrum plenipotentiarium esset regionis oeconomicae, quae magnitudine secunda in orbe terrarum esset.</content>
  </headline>
  <news>
    <title>Hungaria praesidium UE accepit</title>
    <content>Kalendis Ianuariis Hungaria praesidium Unionis Europaeae ad sex menses accepit. Membrum Unionis factum est anno bis millesimo quarto. In Hungaria nova de instrumentis communicativis lex nuper lata est, qua libertas rei diurnariae periclitari videtur. Praeter alias terras etiam oppositio Hungariae politica libertatem verbi nova lege impediri censet. Lex enim permittit, ut redactor vel divulgator nuntii, quem vigiles statales offensivum habeant, pecunia vel septingentorum viginti milium euronum multetur. Praeterea, si de re ad securitatem nationalem pertinente agitur, tutela, qua fons informationis fruitur, abrogari potest. Quae cum ita sint, Commissio Unionis Europaeae regimen Hungariae de illa lege quaesivit. </content>
  </news>
  <news>
    <title>Australia diluviis gravatur</title>
    <content>Propter imbres continuos in Queenslandia, civitate Australiae septentrionalis orientalis, diluvia usque gravescunt. Aquae diluviales ex regionibus interioribus in oras humiliores labuntur et iam viginti duo oppida inundaverunt. In urbe Rockhampton, ubi septuaginta quinque milia hominum habitant, diluvium iam novem metra ascendit. Aeriportus iam non est in usu et omnes in illam urbem viae diruptae sunt. Cibus et medicamenta civibus helicopteris a militibus portantur. Regio diluviis afflicta maior est quam omnis superficies Germaniae et Franciae vel ter amplior Finnia. Plus ducenta milia hominum domos suas relinquere coacti sunt. Aquae fodinas carbonis compleverunt et agricolationem, praecipue educationem animalium, male temptant. Periculum est, ne flumina inundantia etiam serpentes et crocodilos secum ferant. In regionibus maxime afflictis superficies aquae ascendere pergit et magistratus timent, ne diluvium saltem duas per septimanas in alto maneat.</content>
  </news>
  <news>
    <title>Commeatus inter Russiam et Finniam frequentissimus</title>
    <content>Commeatus inter Russiam et Finniam in annos crescit. Anno proximo (2010) paene sex miliones octingenta milia hominum limitem transierunt, quod quindecim centesimis plus est quam anno superiore (2009). Praecipue anno vergente et ante epiphaniam viatores Russi frequentissimi pantopolia et deversoria Finnica petunt.</content>
  </news>
</broadcast>
