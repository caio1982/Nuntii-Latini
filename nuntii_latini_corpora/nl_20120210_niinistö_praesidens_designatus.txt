TITLE: Niinistö praesidens designatus
PUBLISHED: JULKAISTU 10.02.2012 KLO 07.03
PARAGRAPH: Sauli Niinistö, candidatus factionis conservativae, praesidens rei publicae Finniae designatus est, cum in alteris comitiis Nonis Februariis habitis competitorem Pekka Haavisto devicit. Illi enim sexaginta fere tres centesimae AUTHOR: 62,6%) suffragantium favebant, huic triginta septem (37,4%.
PARAGRAPH: Iam in demoscopiis ante comitia factis Niinistö multo maiore quam competitor gratia valuerat. Ad urnas tantum undeseptuaginta centesimae AUTHOR: 68,9% civium suffragium habentium venerunt. Causa partim erat frigus, quod inter viginti et triginta gradus variabat. Multi etiam domi manserunt, quia neutri ex candidatis favebant, cum ceteris candidatis in primis comitiis exclusis prasinus aut conservativus eligendus esset.
PARAGRAPH: Niinistö victoriam reportavit in quattuordecim ex omnino quindecim regionibus comitialibus. Tantum Alandia candidatum Haavisto praesidentem maluisset. Acerrimum erat certamen in urbe Helsinki, ubi Haavisto prope dimidium votorum AUTHOR: 49,8%) accepit et differentia inter competitores tantum mille ducentorum quinquaginta duorum (1252 suffragiorum erat.
PARAGRAPH: Proprietas horum comitiorum erat, quod non agebatur tantum de opinionibus politicis candidatorum, qui de plerisque rebus maioribus consentiunt, quantum de indole et persona, quibus differunt. Haavisto, qui homosexualitatem suam profitetur, servitium militare non fecit neque ad ecclesiam pertinet, nihilo minus plus quam milionem fautorum invenit.
PARAGRAPH: Niinistö, qui Kalendis Martiis munus in sexennium suscipiet, est iurista sexaginta tres annos natus. Ex comitiis praesidentialibus ante sex annos factis, cum Tarja Halonen praesidens designata est, inferior discessit, sed postea constanti favore populi usus est. Fuit delegatus parlamentaris, minister, praeses parlamenti, vicepraeses Argentariae Europaeae Investimentorum AUTHOR: EIB, European Investment Bank.
HEADER: Russi et Sinenses iure vetandi usi sunt
PARAGRAPH: Consilium securitatis Nationum Unitarum sententiam praeparaverat, qua postularetur, ut praesidens Syriae Bashar al-Assad munus deponeret. Sed Russia et Sinae iure vetandi usae sunt, quo impediverunt, ne sententia probaretur. Quo facto iram terrarum Arabicarum et occidentalium excitaverunt. Oppositio Syriae censebat regimen ita licentiam cives suos trucidandi accepisse. Barack Obama, praesidens Americanorum, flagitavit, ut praesidens al-Assad discederet. Affirmavit Americanos populum Syriae sustenturos esse. Hillary Clinton autem monuit interventum militarem omnino exclusum esse. Nationes Unitae aestimaverunt propter violentiam his undecim mensibus circiter quinque milia quadringentos homines in Syria perisse.
HEADER: Elisabeth II sexaginta annos regina
PARAGRAPH: Elisabeth II iam sexaginta annos regina Britanniae est. Cum rex Georgius VI postridie Nonas Februarias anno millesimo nongentesimo quinquagesimo secundo AUTHOR: 6.2.1952 mortuus esset, Elisabeth, filia eius maior, ad regnum pervenit. Tantum regina Victoria, quae thronum sexaginta tres annos habuit, diutius quam regina Elisabeth II regnavit.
AUTHOR: Tuomo Pekkanen
