TITLE: Ictus bombicus Moscuensis
PUBLISHED: JULKAISTU 28.01.2011 KLO 12.50
PARAGRAPH: Die Lunae AUTHOR: 24.1. in aeriportu Moscuensi nomine Domodedovo ictus suicidialis factus est, quo triginta quinque homines occisi et saltem centum triginta vulnerati sunt. Explosio bombica in statione terminali accidit, quo cuilibet aditus liber est.
PARAGRAPH: Quis aut qui illud scelus perpetraverint, nondum constat, sed priores impetus eiusdem generis separatistis Caucasiae septentrionalis crimini dati sunt. Sunt, qui censeant recens facinus, si de securitate aeriportus recte curatum esset, omnino non futurum fuisse. Re audita Dmitri Medvedev, praesidens Russiae, qui eodem tempore iter in oppidum Davonem suscepturus erat: “Hic est terror”, inquit, “hic est luctus, haec est tragoedia”. Idem iuravit se omnia acturum esse, ut ii, qui illa homicidia imperavissent, invenirentur et punirentur.
AUTHOR: Reijo Pitkäranta
HEADER: Sanctiones Belorussiae impositae
PARAGRAPH: Parlamentum Unionis Europaeae sessione plenaria habita magistratibus Belorussiae varias sanctiones imposuit. In iis est interdictio itinera faciendi, quae tam diu valebit, donec duces factionis oppositae e custodia liberabuntur. Comitiis enim praesidentialibus mense Decembri factis accidit, ut reclamationes populi a magistratibus Belorussiae violentissime opprimerentur et multi eorum, qui regimini adversabantur, in vincula conicerentur.
AUTHOR: Reijo Pitkäranta
HEADER: Quid Cameron proposuerit
PARAGRAPH: David Cameron, princeps minister Britanniae, civitates Europae septentrionales hortatus est, ut societatem cooperandi inirent. Munus eius esse commoda communia Britanniae, Baltiae, Terrarum septentrionalium provehere. Tali foedere pacto nationes eius participes tamquam ‘primum agmen civitatum sanioris oeconomiae’ ducturas esse.
AUTHOR: Reijo Pitkäranta
HEADER: Colosseum privatim reficietur
PARAGRAPH: Amphtheatrum Flavium sive Colosseum sumptu privato reficietur. Diego Della Valle, negotiator Italianus, qui calceis fabricandis sibi magnas divitias paravit, pollicitus est se pecuniam ad hoc opus necessariam aerario publico donaturum esse. Refectio Colossei saltem viginti quinque milionibus euronum constatura esse existimatur.
AUTHOR: Reijo Pitkäranta
HEADER: De sepulcro Tutanchamonis
PARAGRAPH: Sepulcrum pharaonis Tutanchamonis celeberrimum, quod in Valle Regum in Aegypto est, propter magnas peregrinatorum turbas corrumpi coepit. Humor, pulvis, magna multitudo hominum picturis eius pretiosis iam pessime nocuerunt. Quam ob rem magistratus locales illud sepulcrum hoc anno exeunte claudere volunt, sed exemplar eius viatoribus spectandum aperietur.
AUTHOR: Karoliina Ignatius
HEADER: De silvis Finniae mutatis
PARAGRAPH: Constat Finniam silvis celeberrimam esse. Ex arboribus autem in illis crescentibus abies hodie magis atque magis ceteris generibus praevalere coepit. Quae constitutio mutata inde orta est, quod frutices aliarum arborum ut pinuum et betularum plerumque ab alcibus devorantur. Itaque mirum non est possessores silvarum in arboribus serendis abietem plurimi aestimare.
AUTHOR: Reijo Pitkäranta
