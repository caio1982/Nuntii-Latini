<?xml version="1.0"?>
<broadcast>
  <title>Tumultus Britanniae</title>
  <meta name="author" value="Tuomo Pekkanen"/>
  <meta name="published" value="20110812 10:26:00"/>
  <meta name="corpus" value="nl_20110812_tumultus_britanniae.xml"/>
  <meta name="source" value="http://yle.fi/radio1/tiede/nuntii_latini/tumultus_britanniae_31337.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Tumultus Britanniae</title>
    <content>Tumultus, die Saturni in suburbio Tottenhamia Londinii septentrionalis orti, septimana ineunte in complures urbis regiones et brevi postea in alias Britanniae urbes extendebantur, Birminghamiam, Bristolium, Liverpulam, Mancestriam alioque. Greges iuvenum vehicula et aedificia incendebant, fenestris fractis merces ex tabernis rapiebant, bonis publicis damna afferebant. Maxima erat violentia Londinii, ubi octingenti homines quadriduo deprehensi sunt. Tumultus initium cepit, cum multitudo hominum propter virum a custodibus publicis interfectum reclamitaret et manifestatio initio pacifica in violentiam mutaretur. Ad tranquillitatem restituendam  magistratus die Martis sedecim milia custodum publicorum in vias Londinii miserunt. Etiam cives congregati domos et possessiones custodire coeperunt et mercatores tabernas suas clausas habebant. Tumultuantes a moderatoribus Britanniae latrones criminales appellabantur, qui de facinoribus punirentur. Iudicia, quae sequerentur, fore maxima in historia urbis Londinii.</content>
  </headline>
  <news>
    <title>Caedes in Syria continuatur</title>
    <content>Caedes in Syria iam multos menses continuatur. Dum regimen cives democratiam flagitantes reprimere conatur, plus mille sescenti homines mortui et complura milia deprehensi sunt. Ban Ki-moon, secretarius generalis Nationum Unitarum, colloquio telephonico ad praesidentem Syriae Bashar al-Assad appellavit, ut exercitus Syriae ilico vim contra cives adhibere desineret. Abdallah, rex Arabiae Saudianae, dixit condiciones Syriae hodiernas nullo iure iustificari posse et regimen Syriae hortatus est, ut caedibus finem imponeret, antequam sero esset. Recep Tayyip Erdogan, primus minister Turciae, monuit patientiam patriae suae iam prope finem esse neque Turciam res in Syria gestas impassibilem observare posse.</content>
  </news>
  <news>
    <title>Victimae Hiroshimae commemorabantur</title>
    <content>Postridie Nonas Augustas (6.8.) sexaginta sex anni acti erant, ex quo urbs Hiroshima bomba atomica deleta est. Dies memorialis in variis mundi partibus, etiam in Finnia, lucernis candelarum ex more Iaponico in aqua positis recolebatur. Hiroshimae circiter centum quadraginta milia hominum interierunt, complura dena milia morbis radioactivitate effectis adhuc laborant.</content>
  </news>
  <news>
    <title>Ambulationes meretriciae</title>
    <content>Reclamatio, quae dicitur ambulatio meretricia (Slut Walk), initium habuit mense Aprili in Canada, cum biocolyta quidam Torontinus feminis suasisset, ne more meretricio vestirentur, si violentiam vellent vitare.  Ambulationibus, in quibus aliae vestibus consuetis, aliae provocative vestiuntur, feminae affirmare volunt victimam stupri numquam esse culpabilem. Vestitum feminae, qualiscumque sit, nullam causam violentiae sexuali offerre.  Paucis mensibus ambulationes huius modi in maiores urbes orbis terrarum propagatae sunt et optimum ex omnibus actionibus feministarum successum his viginti annis habuerunt. In Finnia iam sex milia quingenti participes ambulationum fuerunt.</content>
  </news>
</broadcast>
