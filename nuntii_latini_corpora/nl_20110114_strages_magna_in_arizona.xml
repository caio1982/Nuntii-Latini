<?xml version="1.0"?>
<broadcast>
  <title>Strages magna in Arizona</title>
  <meta name="author" value="Reijo Pitkranta"/>
  <meta name="published" value="20110114 10:32:00"/>
  <meta name="corpus" value="nl_20110114_strages_magna_in_arizona.xml"/>
  <meta name="source" value="http://yle.fi/radio1/tiede/nuntii_latini/strages_magna_in_arizona_27862.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Strages magna in Arizona</title>
    <content>Die Saturni (8.1.) Tucsoniae, in urbe civitatis Arizonae, strages funestissima accidit, qua sex homines vitam amiserunt et tredecim vulnerati sunt. Quorum in numero erat Gabrielle Giffords, delegata congressus Americani quadraginta annorum, quae in cerebro gravissime sauciata est. Inter conventum publicum subdialem, quem Gabrielle convocaverat, vir armatus viginti duos annos natus, ex causa ignota sclopeto ex improviso sumpto homines sibi astantes interficere coepit. Paulo post occisor ille, qui mente perturbatus esse videbatur, comprehensus et custodibus publicis traditus est. Medici credunt miro modo fieri posse, ut Giffords, quamvis glans plumbea comminus emissa caput eius perforaverit, tamen e vulneribus suis reviviscat.  </content>
  </headline>
  <news>
    <title>Scandalum in Germania</title>
    <content>Ministerium agriculturae Germaniae quinque fere milia praediorum rusticorum  claudi iussit hac lege imprimis ad regionem Saxoniae inferioris pertinente. Magistratibus hoc faciendum erat, cum investigationibus chemicis apparuisset pabula pecoris dioxino venenoso mixta esse. Dicitur copia dioxini, quae in cibo animalium inerat, etiam septuagies septies id, quod licitum est, superavisse.</content>
  </news>
  <news>
    <title>De oeconomia mundana</title>
    <content>Oeconomia mundana, postquam per aliquot annos ex magnis difficultatibus laboravit, iam paulatim se recipit. Id affirmaverunt directores generales variarum argentariarum centralium, qui in urbem Basileam congregati erant. Illis mos est alternis mensibus eo convenire ad aestimandum, qualis condicio oeconomiae mundi sit. </content>
  </news>
  <news>
    <title>Colosseum totum apertum</title>
    <content>Iam primum factum est, ut Amphitheatrum Flavium sive Colosseum totum publico pateret, cum partes eius inferiores quoque adiri sinerentur. Ita viatoribus Romam petentibus occasio data est etiam eas cellas et conclavia cognoscendi, ubi gladiatores et bestiae ferae olim exspectabant, donec in arenam ad pugnam committendam admitterentur. </content>
  </news>
  <news>
    <title>Peritia chirurgiae Finnicae</title>
    <content>Medici Finni in peritia chirurgiae ossium summum fastigium internationale consecuti sunt. Iis enim computatri ope  usis contigit, ut ad faciem hominum gravibus laesionibus affectorum transplantata ossibus originalibus simillima applicarent. Materia ad hunc finem maxime idonea videtur esse titanium, quippe quod corpore humano non reiciatur.</content>
  </news>
  <news>
    <title>Schola militaris 90 annorum</title>
    <content>Schola praefectis copiarum subsidiariarum excolendis in Finnia nuper nonaginta annos complevit. Permulti praefecti militum subsidiarii caerimoniae et decursui sollemni in  Portu Frederici sive in urbe Hamina celebratis interfuerunt. In hac schola militari iuvenes militantes erudiuntur, qui tempore belli suis centuriis et manipulis praesint.  In cursibus bis in anno instituendis circiter septingeni studentes approbantur.</content>
  </news>
</broadcast>
