<?xml version="1.0"?>
<broadcast>
  <title>Aung San Suu Kyi liberata</title>
  <meta name="author" value="Tuomo Pekkanen"/>
  <meta name="published" value="20101119 11:11:00"/>
  <meta name="corpus" value="nl_20101119_aung_san_suu_kyi_liberata.xml"/>
  <meta name="source" value="http://yle.fi/radio1/tiede/nuntii_latini/aung_san_suu_kyi_liberata_26913.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Aung San Suu Kyi liberata</title>
    <content>Custodia libera, qua Aung San Suu Kyi, dux oppositionis Burmanae, post annum millesimum nongentesimum nonagesimum (1990) omnino quindecim annos habita erat, die Sabbati (13.11.) ad finem venit. Postridie eius diei Suu Kyi multis milibus fautorum suorum orationem pro democratia et libertate loquendi et scribendi habuit. Monuit se velle omnibus viribus democraticis cooperari et petivit, ut homines, quid vellent, sibi dicerent. Addidit in consilium militare, quod se libertate privavisset, se odium non habere. Apud nationes occidentales nuntius de liberatione dominae Suu Kyi cum gaudio receptus est. Praesidens Barack Obama illam heroidem suam appellavit et flagitavit, ut consilium Burmae militare omnes captivos politicos liberaret.  Praesidens Nicolas Sarkozy consilium militare praemonuit, ne commeatum dominae Suu Kyi ullo modo circumscriberet. Suu Kyi, sexaginta quinque annos nata, anno millesimo nongentesimo nonagesimo primo (1991) praemium pacis Nobelianum cepit.</content>
  </headline>
  <news>
    <title>Haitiani contra Nationes Unitas reclamitant</title>
    <content>In multis urbibus Haitianis incolae contra Nationes Unitas reclamitaverunt. Causa est, quod Haitiani credunt milites Nepalianos Nationum Unitarum choleram in patriam suam attulisse. Duo homines mortui sunt, cum milites tumultuantes, qui lapides iaciebant et autoraedas concremabant, sclopetando pacare conarentur. </content>
  </news>
  <news>
    <title>Incendium multizonii calamitosum</title>
    <content>Cholera in Haitia celeriter vagatur et iam plus mille homines illo morbo perierunt et praeterea multa milia incolarum contagione affecti sunt. Propter motum terrae mense Ianuario factum milio fere Haitiani domibus amissis adhuc in condicionibus miserrimis apud Portum Principis (Port-au-Prince) sub tentoriis vivunt.</content>
  </news>
  <news>
    <title>Princeps William amicam Kate sibi despondit</title>
    <content>In multizonio urbis Shanghai, duodequadraginta metra alto, die Lunae (15.11.) incendium ortum est, quo saltem quinquaginta tres homines perierunt. Ignis initium habuit ex sustentaculis ligneis, quae contra parietes aedificii externos posita erant. Suspicio est ferruminatores, qui in illis sustentaculis operabantur, praecepta securitatis neglexisse.</content>
  </news>
</broadcast>
