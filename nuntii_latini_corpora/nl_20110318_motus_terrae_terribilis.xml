<?xml version="1.0"?>
<broadcast>
  <title>Motus terrae terribilis</title>
  <meta name="author" value="Tuomo Pekkanen"/>
  <meta name="published" value="20110318 12:23:00"/>
  <meta name="corpus" value="nl_20110318_motus_terrae_terribilis.xml"/>
  <meta name="source" value="http://yle.fi/radio1/tiede/nuntii_latini/motus_terrae_terribilis_29176.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Motus terrae terribilis</title>
    <content>Die Veneris (11.3.) motus terrae novem graduum Richterianorum in Iaponia factus est. Placae continentales in fundo maris prope Iaponiam tam vehementer motae sunt, ut axis globi terrestris aliquot centimetra inclinaretur. Fundus maris tremore affectus erat longitudine trecentorum vel quadringentorum, latitudine centum fere chiliometrorum. In altitudinem vibratio placarum erat quadraginta metrorum, qua maiores  rarissime observatae sunt. Illa in altitudinem vibratio  effecit, ut ingens unda, Iaponice tsunami, surgeret. Epicentrum quadringenta fere chiliometra ab ora Iaponiae orientali-septentrionali distabat, sed tsunami tam celeriter ruebat, ut litus decem fere minutis assequeretur. Etsi terrae motus haud raro in Iaponia fiunt, calamitas homines prope litora habitantes paene inopinatos oppressit. Altitudo fluctus irruentis erat etiam decem metrorum, neque tsunami in litore constitit, sed moles aquarum, quae domos et vehicula arripiebant et incendia faciebant, procul in interiora ruebant. </content>
  </headline>
  <news>
    <title>Damna calamitatis enormia </title>
    <content>Quanta essent damna, diebus calamitatem sequentibus paulatim patefiebat. Cum multi vici et oppida omnino deleta sint, nondum constat, quot sint mortui et vulnerati, sed iam quindecim milia victimarum  esse aestimantur. Hic numerus multiplicari poterit, nam tantum in oppido Ishinomak, ut burgimagister eius nuntiat, decem milia hominum disparuerunt. Damna materialia ducentis miliardis dollarorum aestimantur. Primum enim  tremor terrae aedificia delevit, deinde tsunami omnia  ad distantiam quinque chiliometrorum a litore aquis operuit. Oppidis vicisque deletis plus centum milia hominum domos cum bonis suis amiserunt. </content>
  </news>
  <news>
    <title>In Fukushima clades nuclearis imminet </title>
    <content>In oppido Fukushima, quod iacet in litore Iaponiae  orientali, motus terrae et tsunami electrificinae nucleari gravissima damna attulerunt.  Displosiones et incendia  subsequebantur et omnia sex reactoria, quae ibi sunt, damna maiora vel minora acceperunt. Periculum calamitatis nuclearis imminet, nam gradus radioactivitatis in propinquitate electrificinae crescit. Ducenta milia hominum, qui a Fukushima ad distantiam viginti chiliometrorum habitant, longius deportati sunt. Illi autem, qui inde inter viginti et triginta chiliometra distant, clausis  fenestris domi manere iussi sunt. Etiam Tokii signa radioactivitatis crescentis apparent, et in vicina provincia Chiba radiatio iam decies normam superat. </content>
  </news>
  <news>
    <title>Homines perterriti fugam capessunt </title>
    <content>Cum Fukushima tantum ducenta quadraginta chiliometra ab urbe Tokio distat, multa hominum milia calamitate nucleari et terrae motibus perterriti illam urbem vel totam Iaponiam relinquere volunt. His diebus ventus radiationem in Oceanum Pacificum versus portat, sed  homines timent, ne ventus in occidentem vergatur, ideoque  nuntios meteorologicos attentissime observant.  </content>
  </news>
</broadcast>
