TITLE: Conflictus inter Coreas
PUBLISHED: JULKAISTU 26.11.2010 KLO 10.17
PARAGRAPH: Die Martis AUTHOR: 23.11. non multum aberat, quin in paenisula Corea bellum perniciosum exardesceret. Conflictus initium cepit, cum Coreani Septentrionales circiter ducenta proiectilia in insulam Yeonpyeong emiserunt, ubi Coreani Meridiani exercitationem militarem agebant. Impetu ex inopinato facto saltem duo milites mortui et tres cives vulnerati sunt.
PARAGRAPH: Corea Meridiana autem statim aggressioni respondebat hostes septentrionales tormentis suis verberando et aeroplanis insectatoriis in aera missis. Postea res pacata est, sed illa pugna in gravissimis conflictionibus inter utramque terram ortis numeratur post bellum Coreanum anno millesimo nongentesimo quinquagesimo tertio AUTHOR: 1953 compositum.
AUTHOR: Reijo Pitkäranta
HEADER: Discrimen Irlandiae
PARAGRAPH: Moderatores Irlandiae necessitate coacti tam ab Unione Europaea quam a Fundo monetario internationali AUTHOR: IMF et a Mensa nummaria centrali Europae auxilium pecuniarium petiverunt. Neque civitates Unionis Europaeae petenti veniam dare recusaverunt, cum metuerent, ne, nisi id fecissent, discrimen argentarium latius diffunderetur. Summa pecuniae, qua Irlandiae ad oeconomiam suam servandam opus est, etiam centum viginti miliarda euronum efficere potest.
AUTHOR: Reijo Pitkäranta
HEADER: De militia Germaniae
PARAGRAPH: Germania aestate proxime futura militia generali desistet, ut minister defensionis Karl-Theodor zu Guttenberg die Lunae Dresdae nuntiavit. Quae cum ita essent, inde a mense Iulio ineunte nullos dilectus iam in Germania fore. Idem ait magnitudinem exercitus Germaniae ad centum octoginta milia virum redactum iri.
AUTHOR: Reijo Pitkäranta
HEADER: Nova Zelandia in luctu
PARAGRAPH: Die Iovis AUTHOR: 25.11.) in Nova Zelandia vexilla medio palo sunt proposita propter explosionem in metallifodina septimana proxima factam. Creditur omnes undetriginta fossores, qui ibi laborabant, ea calamitate vitam amisisse. Id eo verisimilius est, quod die Mercurii (24.11. in iisdem metallis nova explosio gasalis eaque maior quam ante accidit. Negavit dux gregis servatorii quemquam ex tanto malo vivum evadere potuisse.
AUTHOR: Reijo Pitkäranta
HEADER: De litteris in Peruvia inventis
PARAGRAPH: Archaeologi in ruinis cuiusdam ecclesiae Peruvianae litteras saeculo septimo decimo compositas invenerunt, quibus systema numerorum linguae ignotae scriptum est. Ea lingua, quae in usu aboriginum Peruviae fuerat, abhinc multa centena annorum extincta est. Investigatores narrant sermonem inventum similem esse eius linguae, qua multae miliones hominum etiamnunc in Andis loquuntur.
AUTHOR: Saara Honkanen
HEADER: Consilia tigribus servandis
PARAGRAPH: Legati civitatum Asiae Petroburgum congregati decreverunt impediendum esse, ne tigres ex orbe terrarum omnino emorerentur. Inter participes convenit, ut populatio tigrium duodecim annis duplex redderetur. Iisdem placuit novas rationes excogitare, quibus venatio occulta efficacius quam ante prohiberetur et regiones tigrium tutelares amplificarentur.
AUTHOR: Reijo Pitkäranta
