<broadcast><title>Inundationes in Pakistania</title><meta name="author" value="Reijo Pitkranta" /><meta name="published" value="20100820 12:44:00" /><meta name="corpus" value="nl_20100820_inundationes_in_pakistania.xml" /><meta name="source" value="http://yle.fi/radio1/tiede/nuntii_latini/inundationes_in_pakistania_24908.html" /><meta name="generator" value="https://github.com/caio1982/Nuntii-Latini" /><headline><title>Inundationes in Pakistania</title><content>Amplae regiones Pakistaniae tantis inundationibus affliguntur, ut circiter mille sescenti cives vitam amiserint et viginti fere milionibus auxilio celeri opus sit. Numerus hominum opis externae egentium fortasse maior est quam in ulla alia clade nostra aetate facta. Huc accedit periculum, ne calamitas epidemiis varii generis in illa regione ortis aggravetur. Multi enim, quos aquam impuram bibere necesse est,  imprimis morbo cholerae implicari periclitantur. </content></headline><news><title>Relationes Taivaniae et Sinarum</title><content>Parlamentum Taivaniae tractatum commercialem cum Sinis mense Iunio factum approbavit. Speratur fore, ut hoc documento historico signato relationes utriusque partis iam dudum inimicae paulatim meliores fiant. Taivania e dominatione Sinarum continentalium anno millesimo nongentesimo undequinquagesimo (1949) discessit, sed Sinenses illam insulam adhuc pro suo territorio habent. </content></news><news><title>Castra zingarorum in Francogallia</title><content>Magistratus Francogalliae brevi tempore iam plus quadraginta castra zingarorum claudi iusserunt et septingentos fere incolas eorum in Romaniam et Bulgariam expellere coeperunt. Quae actio ad bellum pertinet, quod praesidens Nicolas Sarkozy immigrationi illegali indixit. Adversarii autem praesidentem de praeiudiciis in gentes minores excitandis accusant.  </content></news><news><title>Periculum bacterii nosocomialis</title><content>Bacterium nosocomiale, quod fortasse omnibus medicamentis adhuc cognitis resistere valet, rei sanitariae in toto orbe terrarum imminet. Casus infectionis eo effecti iam in Britannia, Belgio, Suetia reperti sunt. Rerum periti censent difficillimum et maximi pretii esse illo bacterio liberari, si in nosocomium penetraverit.   </content></news><news><title>Finnia terra omnium optima</title><content>Acta septimanalia Americana magnae auctoritatis nomine Newsweek centum civitates inter se comparaverunt ad cognoscendum, ubinam gentium optimae vitae condiciones essent. Comparatio e quinque partibus constabat: primum quidem investigabatur, quomodo in quaque terra educatio et cura valetudinis institutae essent. Deinde quaerebatur, quam magni qualitas vitae, navitas oeconomica, ratio rerum politicarum ubique aestimarentur. Qua examinatione facta apparuit Finniam esse civitatem omnium optimam. Secundo loco posita est Helvetia, tertio autem Suetia.</content></news><news><title>Eero Saarinen ante C annos natus</title><content>Hodie sive die vicesimo mensis Augusti (20.8.) centum anni acti sunt, cum Eero Saarinen, architectus celeberrimus, in Finnia natus est. Postea in Civitates Americae Unitas migravit, ubi multa aedificia publica magna arte delineavit. Ex novissimis investigationibus patet eum inter secundum bellum mundanum rei exploratoriae Americanorum inservivisse. Ei enim persuasum erat, nisi copiae foederatae nazistas bello vicissent, democratiam et libertatem loquendi pessum ituras esse.</content></news></broadcast>