<?xml version="1.0"?>
<broadcast>
  <title>Origo bacterii EHEC quaeritur</title>
  <meta name="author" value="N/A"/>
  <meta name="published" value="20110613 12:48:00"/>
  <meta name="corpus" value="nl_20110613_origo_bacterii_ehec_quaeritur.xml"/>
  <meta name="source" value="http://yle.fi/radio1/tiede/nuntii_latini/origo_bacterii_ehec_quaeritur_30620.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Origo bacterii EHEC quaeritur</title>
    <content>In Germania origo bacterii letalis, quod dicitur EHEC, vehementer quaeritur, nam epidemia, quae imprimis Germanos vexat, inter pessimas huius bacterii contagiones in mundo habetur. Iam circiter tria milia hominum intoxicatione alimentaria ex hoc bacterio orta infecti sunt, viginti quinque perierunt. Infectiones quidem in tredecim terris iam occurrerunt, sed casus mortis, uno excepto, in Germania fuerunt. Nemo adhuc scit, ubi epidemia orta sit et quo modo bacterium in cibum transierit. Holera primum suspiciebantur, nam morbo affecti rettulerunt se cucumeres, lycopersica acetariaque comedisse.  Deinde origo bacterii in germinibus soiae esse credebatur, quae in Germania septentrionali coluntur, sed ne illa quidem suspicio investigationibus accuratioribus confirmata est. Commercio holerum propter timorem consumptorum deficiente cultores maxima damna ceperunt, ad quae sarcienda a Commissione Europaea auxilium exspectatur.</content>
  </headline>
  <news>
    <title>Commissio Europaea miliones per luxuriam dissipavit</title>
    <content>Ex libris rationum Commissionis Europaeae apparet praesidem Jos&#xE9; Manuel Barroso cum adiutoribus suis luxuriose vivendo multas miliones dissipavisse. Magnae pecuniae consumptae sunt in aeroplana privata, potiones exquisitas, ferias cum familiaribus in litoribus longinquis celebratas, convivia et deversoria luxuosa, dona carissima. In rationes  Commissionis inquisivit Societas internationalis  diurnalismi investigativi. </content>
  </news>
  <news>
    <title>Biologi vitam in profundo invenerunt</title>
    <content>Eodem tempore, quo Unio Europaea cum dispensatione oeconomica laborat,  commissio summas ingentes a tributariis collectas  in talem vitae modum consumit, de quo cives ne somniare quidem possunt. Commissio Europaea ex viginti septem commissariis et circiter duobus milibus septingentis officialibus constat. Omnem pecuniam illi praestant tributarii Unionis.</content>
  </news>
  <news>
    <title>Cygnus canorus crebrescit</title>
    <content>In fossis Africae Australis, profunditate  mille trecentorum metrorum, inventae sunt duae species vermium, ex quibus una ignota erat. Huc usque creditum est tantum bacteria unicellularia in tanta profunditate sub terra vivere posse, nam antea  propter inopiam oxygeni tales condiciones multicellularibus impossibiles habebantur.</content>
  </news>
</broadcast>
