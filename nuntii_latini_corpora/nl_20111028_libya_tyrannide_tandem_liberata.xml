<?xml version="1.0"?>
<broadcast>
  <title>Libya tyrannide tandem liberata</title>
  <meta name="author" value="Reijo Pitkranta"/>
  <meta name="published" value="20111028 14:28:00"/>
  <meta name="corpus" value="nl_20111028_libya_tyrannide_tandem_liberata.xml"/>
  <meta name="source" value="http://yle.fi/radio1/tiede/nuntii_latini/libya_tyrannide_tandem_liberata_32732.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Libya tyrannide tandem liberata</title>
    <content>Die Dominico (23.10.) multa milia Libycorum in urbem Bengasin sive Berenicen convenerunt, ut Libyam diutina tyrannide liberatam celebrarent. Tunc Mahmud Jibril, princeps interregni civitatis, publice pronuntiavit dictatorem Muammar Gaddafi mortuum esse et in historia Libyae novam aetatem coepisse. Tyrannus enim ille die vicesimo huius mensis (20.10.) prope patriam suam Syrtim diem supremum obiit. Utrum autem in acie pugnans ceciderit an aliquis eum sclopeto usus consulto occiderit, nondum constat. </content>
  </headline>
  <news>
    <title>Conventus Unionis Europaeae </title>
    <content>Hac septimana moderatores Unionis Europaeae Bruxellis congregati erant, ut deliberarent, quo modo discrimen pecuniarium Unionis solveretur. Argumentum maximi momenti erat de oeconomia Graeciae servanda consilia communicare. Primas partes in his consultationibus egerunt Angela Merkel, cancellaria foederalis Germaniae, et Nicolas Sarkozy, praesidens Francogalliae. Conventui tandem placuit, ut dimidia pars aeris alieni Graeciae remitteretur et eidem civitati centum miliarda euronum mutua darentur.</content>
  </news>
  <news>
    <title>Terrae motus in Turcia gravis</title>
    <content>Septimana vergente partes Turciae orientales terrae motu vehementi concussae sunt, cuius vis plus septem gradus Richterianos effecit. Quingenti fere homines hac calamitate vitam amiserunt et amplius mille trecenti vulnerati sunt. Numerus autem eorum, qui aedificiis collapsis obruti sunt, etiam maior esse existimatur. Complura dena milia civium, cum aut tecto privati essent aut metu novarum concussionum domum suam intrare non auderent, sub divo pernoctare coacti sunt. </content>
  </news>
  <news>
    <title>Quid Barack Obama dixerit</title>
    <content>Barack Obama, praesidens Civitatum Americae Unitarum, nuntiavit omnes copias Americanas ante finem huius anni ex Iraquia repatriaturas esse. Inde sequi, ut bellum Iraquicum per novem fere annos gestum, tandem componeretur. &#x201C;Quae quamvis ita sint&#x201D;, inquit, &#x201C;Americani Iraquianis in administratione corroboranda opem ferre pergent&#x201D;.  </content>
  </news>
  <news>
    <title>Fames in Corea Septentrionali</title>
    <content>&#x201C;Civitatum opulentiorum est discordiis politicis depositis Coreanos Septentrionales inopia cibi laborantes adiuvare.&#x201D; Ita dixit Valerie Amos, curatrix auxilii necessitatis Nationum Unitarum, quae iter in Coream Septentrionalem nuper fecit. Negavit annonam ibidem hoc anno multo uberiorem fore quam anno proximo, quam ob rem saltem sex milionibus Coreanorum celeri auxilio cibario opus esset.</content>
  </news>
  <news>
    <title>Theatrum Bolshoi renovatum</title>
    <content>Theatrum Bolshoi Moscuense post refectionem sex annorum in pristinum splendorem restitutum est. Constat id anno millesimo octingentesimo vicesimo quinto (1825) aedificatum spectaculis melodramaticis et saltationibus scaenicis celeberrimum esse. Tirocinium sollemne hospitibus delectis die duodetricesimo mensis Octobris (28.10.) editur. Spectacula autem publica inde a postridie Kalendas Novembres (2.11.) initium capient.</content>
  </news>
</broadcast>
