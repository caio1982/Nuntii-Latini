<?xml version="1.0"?>
<broadcast>
  <title>Cives ex Syria effugiunt</title>
  <meta name="author" value="Reijo Pitkranta"/>
  <meta name="published" value="20110617 13:33:00"/>
  <meta name="corpus" value="nl_20110617_cives_ex_syria_effugiunt.xml"/>
  <meta name="source" value="http://yle.fi/radio1/tiede/nuntii_latini/cives_ex_syria_effugiunt_30714.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Cives ex Syria effugiunt</title>
    <content>Exercitus Syriae adversarios regiminis persequi perrexit, quo factum est, ut incolae prope confinium Turciae habitantes magna multitudine ex patria in Turciam confugerent. Quae cum ita essent, Ordo auxiliarius a Semiluna Rubra in regione ex adverso Syriae iam quintam sedem profugis excipiendis aedificare coepit.</content>
  </headline>
  <news>
    <title>Operstitium Atheniense</title>
    <content>Die Mercurii (15.6.) vita publica Atheniensium operistitio generali male perturbata est. Multa dena milia hominum, dum consiliis administratorum de tributis augendis et novis parsimoniis faciendis adversantur, per urbem reclamitantes incedebant. Neque in hac animorum concitatione evitari potuit, quin inter reclamatores et custodes publicos conflictus violenti orerentur. </content>
  </news>
  <news>
    <title>Status seditiosorum Libyae</title>
    <content>Consilium nationale Libyae ex seditiosis constans a moderatoribus Germaniae regimen illius terrae officiale agnitum est. Germania hac in re vestigia Francogalliae, Britanniae, Italiae, Hispaniae sequitur, quae id iam antea fecerunt. Civitates Americae Unitae, quamvis seditiosis statum officialem nondum concesserunt, tamen eos monuerunt, ut in urbe Washington sedem constituerent.</content>
  </news>
  <news>
    <title>Dies anniversarii regii</title>
    <content>Die Saturni (10.6.) in Britannia octogesimus quintus dies anniversarius reginae Elisabeth II celebrabatur. Re vera sollemnitas illa iam mense Aprili agi debuit, sed mos est Britannis diem natalem reginae quotannis mense Iunio celebrare, ut tempestas ad eam caerimoniam opportunior sit. Princeps Philippus, coniux reginae, pridie illius diei (9.6.) nonaginta annos complevit.</content>
  </news>
  <news>
    <title>Fibula Praenestina authentica</title>
    <content>Fibula Praenestina se documentum authenticum esse praestitit. Agitur de monumento linguae Latinae omnium vetustissimo cum inscriptione  MANIOS MED PHEPHAKED NVMASIOI, id est: Manius me fecit Numerio. Origo antiqua huius textus diu in dubium revocabatur, donec rerum periti Italiani postridie Nonas Iunias (6.6.) nuntiaverunt experimenta technica maxima fide digna ostendisse nihil iam esse, cur de vera natura fibulae Praenestinae dubitaretur.</content>
  </news>
  <news>
    <title>De proventu bacarum in Finnia</title>
    <content>Proventus bacarum silvestrium in Finnia hac aestate bonus futurus esse exspectatur. Hoc saltem ad myrtillum et vitem idaeam valere videtur, ut quorum floritio bene successerit. Rubus chamaemorus mense Iunio ineunte flores agere coepit, sed quando in maturitatem venturus sit, multum inde pendet, utrum in paludibus apertis an in locis arboribus opacatis crescat.</content>
  </news>
  <news>
    <title>Nuntii Latini ad ferias abeunt</title>
    <content>Nuntii Latini ob ferias aestivas ad sex septimanas intermittuntur, quam ob rem proxima emissio non ante quam Nonis Augustis (5.8.) fiet. Restat, ut auscultatoribus nostris gratias quam maximas agamus et iisdem aestatem quam optimam exoptemus. </content>
  </news>
</broadcast>
