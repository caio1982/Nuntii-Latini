<?xml version="1.0"?>
<broadcast>
  <title>Novus praesidens munus suscepit</title>
  <meta name="author" value="Tuomo Pekkanen"/>
  <meta name="published" value="20120302 11:17:00"/>
  <meta name="corpus" value="nl_20120302_novus_praesidens_munus_suscepit.xml"/>
  <meta name="source" value="http://yle.fi/radio1/tiede/nuntii_latini/novus_praesidens_munus_suscepit_34640.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Novus praesidens munus suscepit</title>
    <content>Kalendis Martiis Sauli Niinist&#xF6;, praesidens suffragio populi designatus, praesidentatum rei publicae Finniae suscepit, cum apud parlamentum sollemniter confirmavit se in munere gerendo sincere et fideliter constitutionem legesque rei publicae observaturum et omnibus viribus prosperitati populi Finnorum operam daturum esse. Post praesidentem Paasikivi, qui anno millesimo nongentesimo quinquagesimo sexto (1956) munus deposuit, Niinist&#xF6; est primus praesidens partis conservativae. Post longam potestatem praesidentis Urho Kekkonen summum in Finnia munus triginta annos tenuerunt Mauno Koivisto, Martti Ahtisaarti, Tarja Halonen, omnes democratae sociales. </content>
  </headline>
  <news>
    <title>Exactores Germani in Graeciam profecturi</title>
    <content>Plus centum sexaginta exactores Germani parati sunt in Graeciam proficisci, ut Graecos in vectigalibus efficacius colligendis adiuvent. Creditores peregrini censent Graeciam in crisim oeconomicam ideo incidisse, quod nimis multi vectigalia evadant. Nuper regimen Graeciae indicem quattuor milium hominum divulgavit, qui maximi evasores habentur. Nominibus divulgatis regimen efficere conatur, ut evasores ita palam facti debita tandem aliquando solvant. Ex relatione Unionis Europaeae, mense Novembri divulgata, exigenda sunt vectigalia non soluta omnino sexaginta miliarda euronum, quae summa quartam fere partem facit integrae productionis nationalis Graecorum.</content>
  </news>
  <news>
    <title>Minister Germanus: Graeci ex unione monetaria exeant</title>
    <content>Hans-Peter Friedrich, minister a rebus domesticis Germaniae, censet Graecos melius ex difficultatibus suis oeconomicis surrecturos esse, si ex unione monetaria exierint. &#x201C;Nolo&#x201D;, inquit, &#x201C;ut Graeci eiciantur, sed censeo illos ita esse incitandos, ut non possint recusare, quin exeant.&#x201D; At Angela Merkel, cancellaria foederalis, Graeciam in unione monetaria retinere vult.</content>
  </news>
  <news>
    <title>Latibulum Osamae bin Laden destructum</title>
    <content>Osama bin Laden, terrorista diu quaesitus, in oppido Abbottabad Pakistaniae cum familiaribus multos annos latitabat, donec mense Maio anni proximi a copiis specialibus Americanorum occisus est. Cum complures centeni homines singulis diebus ad domum Osamae videndam venissent, magistratus Pakistani illam, ne meta peregrinationum fieret, funditus destruendam curaverunt.</content>
  </news>
  <news>
    <title>Berlusconi corruptionis liberatus</title>
    <content>Silvius Berlusconi, pristinus primus minister Italiae, in iudicio corruptionis liberatus est, quod crimina obsolevissent. Suspiciebatur iuristam Britannicum David Mills plus quadringentis quinquaginta milibus euronum corrupisse, ut falsum pro se testimonium in iudicio diceret. Accusator illi poenam carceris quinque annorum flagitaverat. </content>
  </news>
  <news>
    <title>Rex Suetiae nomen neptis nuntiavit</title>
    <content>Nova principissa Suetiae nomen habet Estelle Silvia Ewa Mary, ut rex Carolus XVI Gustavus nuntiavit. Erit etiam ducissa Ostrogothiae. Estelle olim appellabatur coniux comitis Folke Bernadotte. Ex regina Silvia, avia materna, infans Silvia nominatur, Ewa ex paterna avia, matre principis Danielis. </content>
  </news>
</broadcast>
