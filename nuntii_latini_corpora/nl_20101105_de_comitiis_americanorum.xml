<broadcast><title>De comitiis Americanorum</title><meta name="author" value="Reijo Pitkranta" /><meta name="published" value="20101105 15:59:00" /><meta name="corpus" value="nl_20101105_de_comitiis_americanorum.xml" /><meta name="source" value="http://yle.fi/radio1/tiede/nuntii_latini/de_comitiis_americanorum_26654.html" /><meta name="generator" value="https://github.com/caio1982/Nuntii-Latini" /><headline><title>De comitiis Americanorum</title><content>In Civitatibus Americae Unitis comitia parlamentaria habita sunt, quae praesidenti Barack Obama et factioni democraticae magnam cladem attulerunt. In senatu quidem democratae principatum servaverunt, sed in camera delegatorum potestas politica ad republicanos transiit, quippe qui ibidem sexaginta novas sedes sibi conciliarent.</content></headline><news><title>De pacto defensivo inito</title><content>Inter Britanniam et Francogalliam pactum defensivum factum est, quod historicum describitur. Tractatus eo spectat, ut hae nationes copias communes constituant et sedem armis nuclearibus investigandis in Francogallia condant. Huius instituti erit cavere, ne securitas armamentorum atomicorum in periculum vocetur.</content></news><news><title>Conventus circumiectalis</title><content>Ministri circumiectales plus ducentarum terrarum in Iaponia conventum egerunt, ut novas rationes ad raras animantium species tutandas invenirent. Inter participes de programmate usque ad annum bismillesimum vicesimum (2020) valituro convenit, quo biodiversitas naturae servaretur et usus opum naturae aequaliter inter omnes gentes divideretur. </content></news><news><title>Expositio mundana finita</title><content>Expositio mundana, quae Sanghaevi per annum dimidium aperta erat, mense Octobri exeunte clausa est. Dubium non est, quin haec monstratio in eventus multitudine hominum omnium temporum frequentissimos referenda sit, cum eam septuaginta duae fere miliones hospitum obierint. Una ex eis erat Mari Kivinieni, princeps ministra Finniae, quae ultimo expositionis die illum locum visitavit.</content></news><news><title>Iter Victoriae et Danielis</title><content>Kalendis Novembribus (1.11.) Victoria, principissa hereditaria Suetiae, et princeps Daniel Helsinkium venerunt, ubi a praesidente Finniae Tarja Halonen et coniuge eius benevolentissime excepti sunt. Favor popularis eorum tantus erat, ut die Martis octo fere milia hominum in Forum mercatorium convenirent paris regalis videndi causa. Victoria brevi oratione habita multitudinem e maeniano curiae urbis salutavit.</content></news><news><title>Sclopetator serialis Suetiae</title><content>Malmoeae, in urbe Suetiae meridianae, amplius centum custodes publici occisorem ignotum quaerunt, qui homines peregrinorum similes ex insidiis interficere videtur. Iam unum virum sclopeto occidit et complures vulneravit. Diurnarii monent haec facinora insignem similitudinem eorum homicidiorum prae se ferre, quae Vir lasericus sic dictus annis nonagesimis in Suetia commiserit.</content></news><news><title>Nova lingua in India reperta</title><content>Investigatores Americani linguam novam nomine Koro in India  </content></news></broadcast>