TITLE: In Kirgisia tumultus violenti
PUBLISHED: JULKAISTU 18.06.2010 KLO 18.37
PARAGRAPH: In Kirgisia his diebus tumultus violenti inter Kirgisos et Usbekos ibi habitantes orti sunt, in quibus iam complures centeni homines vitam amiserunt. Centum milia Usbekorum propter violentiam in Usbekistaniam effugerunt. Ducenta septuaginta quinque milia hominum domos suas reliquisse aestimantur.
PARAGRAPH: Usbekistania auxilium petivit, ut copiam fugitivorum ex vicina Kirgisia fluentium adiuvaret. Violentia, ut testes oculati narraverunt, in urbe Osh orta est, ubi greges armati quinque impetus simul fecerunt. Tumultus ita consulto moti postea in conflictus ethnicos inter Kirgisos et Usbekos degeneraverunt.
HEADER: Papa veniam petivit
PARAGRAPH: 
Summus pontifex Benedictus XVI in platea Petriana missam celebravit, in qua monuit peccata sacerdotum eo ipso anno, qui iubileus esset, in lucem venisse. ”Petimus instanter”, inquit, ”a Deo et ab hominibus convolutis veniam pro abusibus erga minores, commissis a religiosis.” Papa affirmavit se omnia, quae fieri possent, facturum esse, ne talis abusus umquam postea succederet.
HEADER: Sepulcretum gladiatorum in Britannia inventum
PARAGRAPH: 
Archaeologi Britanni credunt se sepulcretum gladiatorum optime omnium conservatum invenisse. Viri in Britannia septentrionali apud Eboracum AUTHOR: hodie York sepulti minime ante mille sescentos annos, maxime ante duo milia annorum mortui sunt. Cadavera eorum vulnera eius generis habent, quae in spectaculis gladiatorum fiebant. Maior pars sunt viri robusti corpore maiores quam coaetanei. Plerique iugulati sunt, sicut fiebat gladiatori, qui in pugna inferior factus erat. Unus ex sceletis etiam signa dentium alicuius bestiae habet. Id ab archaeologis certissime ostendit mortuos fuisse gladiatores, nam illi etiam contra bestias feras pugnare solebant.
HEADER: Mutationem climatis causas habere naturales
PARAGRAPH: 
In urbem Rovaniemi Finniae septentrionalis conventus internationalis convocatus est, in quem investigatores silvarum ex variis orbis terrarum partibus convenerunt. De mutatione climatis illi viri docti unanimiter censebant causas eius esse naturales. Inter hos centum annos calefactionem mutationi naturali deberi, quia aetas frigida recentissima exeunte saeculo undevicesimo finita esset. Temperaturam climatis admodum regulariter iam octingenta milia annorum ita variatam esse, ut aetates frigidae et calidae intervallo centum milium annorum altera alteram sequerentur. Parvam aetatem glacialem a quinto decimo saeculo usque ad initium undevicesimi saeculi duravisse. Hanc ob rem temperaturam mundi his centum annis uno gradu calidiorem factam esse.
HEADER: Vuvuzelae inter ludos concinunt
PARAGRAPH: 
Ludi pedifollii mundani, qui his septimanis fiunt, per totum orbem terrarum a compluribus centenis milionibus hominum per televisionem spectantur. Novitas quaedam est tuba nomine vuvuzela, qua spectatores in caveis stadiorum iugiter stridule concinunt. Stridor vuvuzelarum, quem quidam vituperant, a moderatoribus non vetatur, nam ludi sunt Africani.
PARAGRAPH: Ad finem venimus. Auscultatoribus iucundissimas ferias aestivas exoptamus et valedicimus. Nuntii Latini mense Augusto continuabuntur.
AUTHOR: Tuomo Pekkanen
PARAGRAPH: Tuomo Pekkanen
