TITLE: De consultationibus pacis
PUBLISHED: JULKAISTU 09.01.2012 KLO 10.19
PARAGRAPH: Die Martis AUTHOR: 3.1. conciliatores pacis Israelianorum et Palaestinensium primum post spatium unius anni inter se convenerunt. Jitzhak Molcho, internuntius Israelianus, et Saeb Erekat, orator regiminis Palaestinensis, in urbem Iordaniae Ammaniam congregati sunt, ut de pace inter utramque partem restituenda agerent. Colloquiis aderant etiam aliquot observatores internationales.
AUTHOR: Reijo Pitkäranta
HEADER: Rerum in Libya condicio
PARAGRAPH: Mustafa Abdel Jalil, praeses regiminis temporarii Libyae, timet, ne in Libya bellum domesticum oriatur. Ita censuit, postquam quattuor homines Tripoli, in urbe capite, occisi sunt conflictibus violentis ibidem factis. Jalil ait Libyam post dictatorem Muammar Gaddafi mortuum in vacuum quoddam potestatis incidisse, cum novo regimini non contigisset, ut greges armatos inter se certantes coerceret.
AUTHOR: Reijo Pitkäranta
HEADER: Quid in Nigeria acciderit
PARAGRAPH: Praesidens Nigeriae terrae suae statum necessitatis edixit, qui ad quattuor regiones eiusdem civitatis partim pertinet. Anno vergente in Nigeria tumultus orti sunt, quibus magna multitudo hominum vitam amisit. Neque solum de ictibus a musulmanis in ecclesias Christianas factis agitur, sed etiam variae gentes de agris possidendis ibidem inter se cruente pugnaverunt.
AUTHOR: Reijo Pitkäranta
HEADER: Praesidatus Unionis Europaeae
PARAGRAPH: Kalendis Ianuariis AUTHOR: 1.1. praesidatus Unionis Europaeae a Polonis ad Danos in sex menses transiit. Quod munus illis eo difficilius fore existimatur, quod Dania, utpote quae foederis pecuniaris socia non sit, a multis rebus Unionis Europaeae decernendis procul amota est. Quae cum ita essent, Dani imprimis id agere decreverunt, ut inter praesidatum suum in variis eventibus culturalibus instituendis praeter ceteros Europaeos excellerent.
AUTHOR: Reijo Pitkäranta
HEADER: De comitiis praesidentialibus
PARAGRAPH: Anno bismillesimo duodecimo AUTHOR: 2012), qui nuper iniit, in civitatibus praepotentibus, quales sunt Civitates Americae Unitae, Russia, Francogallia, comitia praesidentialia habebuntur. Hoc etiam ad Finniam valet, ubi die vicesimo secundo mensis Ianuarii (22.1.) novus praesidens eligetur. Omnino octo factiones politicae suum quaeque candidatum vel candidatam proposuerunt. Nisi quis eorum iam primo suffragio maiorem sententiarum partem consecutus erit, Nonis Februariis (5.2. alterum suffragium fiet.
AUTHOR: Reijo Pitkäranta
HEADER: Louvre museum frequentissimum
PARAGRAPH: E museis mundi viatoribus omnium gratissimum est Louvre, quod Lutetiae Parisiorum situm esse constat. Id enim anno proxime praeterito novem fere miliones hominum recepit. Secundum ab eo erat Museum Britannicum Londiniense, cui sex milionibus hospitum gaudere licebat. Tertio loco positum est Museum Metropolitanum Neo-Eboracense cum frequentia quinque milionum amicorum artis.
AUTHOR: Reijo Pitkäranta
