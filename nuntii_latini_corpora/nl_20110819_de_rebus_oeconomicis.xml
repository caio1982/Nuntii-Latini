<broadcast><title>De rebus oeconomicis</title><meta name="author" value="Tuomo Pekkanen" /><meta name="published" value="20110819 14:29:00" /><meta name="corpus" value="nl_20110819_de_rebus_oeconomicis.xml" /><meta name="source" value="http://yle.fi/radio1/tiede/nuntii_latini/de_rebus_oeconomicis_31432.html" /><meta name="generator" value="https://github.com/caio1982/Nuntii-Latini" /><headline><title>De rebus oeconomicis</title><content>Erkki Liikanen, moderator Argentariae Finniae, dixit oeconomiam mundi sollicitudinem afferre. Cum prospectus essent incerti, retardationem incremento oeconomico Finnorum iam imminere. Liikanen regimina et parlamenta Unionis Europaeae hortatus est, ut in crisi debitorum tractanda fortius agerent. Quod Argentaria Europae Centralis faceret, id solum ad problemata solvenda non sufficere. George Soros, investitor notissimus Hungaro-Americanus, censebat vix fore calamitosum, si minores terrae, ut Graecia aut Portugallia, ex Unione Monetaria discessissent. Discessionem autem magnarum terrarum, ut Italiae aut Hispaniae, non fore supportabilem. </content></headline><news><title>Lampedusa navigiis profugorum inundatur</title><content>Insula Italiae Lampedusa velut symbolum Europaeum conflictuum Africae septentrionalis factum est. Primis huius anni mensibus imprimis Tunesienses quaestum petentes in Lampedusam venerunt, nunc autem profugi etiam ex Libya, Aethiopia, Somalia, Sudania, Erythraea et terris trans Saharam iacentibus oriundi Europam petunt. Hoc anno Italia iam circiter quinquaginta milia advenarum recepit. Maior pars sunt viri, feminae liberique admodum rari. In itinere inter Africam et Lampedusam circiter duo milia hominum tempestatibus et naufragiis interisse aestimantur. </content></news><news><title>Canes caccabum evitaverunt</title><content>Magistratus Thailandenses plus mille canes salvaverunt, qui in parvis caveis in Vietnamiam portabantur, ut ibi venditi coquerentur et comederentur. In provincia Nakhon Phanom Thailandiae septentrionalis-orientalis custodes viarum quattuor autocarros consistere coegerunt, in quibus caveas ligneas canibus refertas reppererunt. Mille undecim canes in receptacula magistratuum portati sunt, centum undeviginti aut suffocati aut a mercatoribus clandestinis custodes fugientibus ex autocarris eiecti perierant. Mercatores, ut custodes narraverunt, in vicis deviis Thailandiae canes erraticos aut domesticos deprehendunt, quos Vietnamiensibus in cibum vendunt.</content></news><news><title>Exercitatio corporis annos vitae auget</title><content>Ex investigatione Taivaniensi patet exercitationem corporis vitam homini vel triennio prorogare posse. Illa investigatio nititur valetudine quadringentorum milium virorum et feminarum, qui per octo annos observabantur. Apparuit morbos cardiovasculares, diabeten, cancrum casusque mortis ex illis malis ortos notabiliter deminui, si homines sedentarii vel quindenis minutis corpus cotidie exercerent.</content></news><news><title>Feriae scholarum finitae </title><content>Hac septimana annus scholasticus in Finnia incepit. In primam classem scholae fundamentalis circiter undesexaginta milia puerorum venerunt. In institutione fundamentali sunt omnino quingenta quadraginta unum milia discipulorum, in gymnasiis centum decem milia, in institutis professionalibus centum triginta quinque milia. Annus scholasticus postridie Kalendas Iunias anni proximi finietur.</content></news></broadcast>