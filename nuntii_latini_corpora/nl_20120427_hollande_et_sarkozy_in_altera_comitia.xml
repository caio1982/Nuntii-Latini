<broadcast><title>Hollande et Sarkozy in altera comitia</title><meta name="author" value="Tuomo Pekkanen" /><meta name="published" value="20120427 06:55:00" /><meta name="corpus" value="nl_20120427_hollande_et_sarkozy_in_altera_comitia.xml" /><meta name="source" value="http://yle.fi/radio1/tiede/nuntii_latini/hollande_et_sarkozy_in_altera_comitia_35576.html" /><meta name="generator" value="https://github.com/caio1982/Nuntii-Latini" /><headline><title>Hollande et Sarkozy in altera comitia</title><content>In electionibus Franciae praesidentialibus Nicolas Sarkozy et Francois Hollande de praesidentatu certant. Ille in primis comitiis viginti septem (27,2%), hic plus duodetriginta (28,6%) centesimas suffragiorum accepit. Marine Le Pen, candidata extremae dextrae , duodeviginti centesimas (17,9%) obtinuit.  Jean-Luc Menenchon, extremae sinistrae candidatus, undecim centesimas (11,1%) collegit, Francois Bayrou, factionis centralis, novem centesimas (9,1%).  Ad urnas plus octoginta centesimae (80,5%) civium suffragium habentium venerunt. Altera comitia pridie Nonas Maias (6.5.) fient.  Tum suffragantibus eligendum erit, utrum socialistam Hollande an conservativum Sarkozy ex Unione Populari (Union pour un Mouvement Populaire, UMP) praesidentem rei publicae in proximum quinquennium malint.  Uterque nititur, ut fautores extremarum partium sibi conciliet. Etsi Hollande in demoscopiis praevalere videtur, eventus in dubio manet.  Ille dicit se non tantum Franciam sed totam Europam in viam crescentis oeconomiae et laboris reducturum esse, Sarkozy autem affirmat se quidem propter crisim  oeconomicam secundo loco mansisse sed recta medicamenta habere, quibus condiciones meliorentur.</content></headline><news><title>Religio in scholas Russiae revertit</title><content>Post pausam nonaginta annorum religio in scholas Russiae revertit. Ab anno bis millesimo decimo experimentum institutionis religiosae in multis scholis iam fit sed a mense Septembri anni currentis omnes scholares Russiae aliquam ex quattuor religionibus translaticiis discunt: fidem Christianam orthodoxam, Islamismum, Iudaismum, Buddhismum. Si quis nullam ex his religionibus voluerit, fundamenta culturae religiosae aut ethicam saecularem discere poterit. Unione Sovietica dissoluta ecclesia orthodoxa statum suum ita confirmavit, ut a multis unum ex symbolis Russitatis habeatur. Ecclesia est firmissima auctoritas moralis et corporatio antiqua, etsi terra est admodum saecularizata.</content></news><news><title>Exercitia belli maritimi Sinensium et Russorum</title><content>Sinenses et Russi die Dominico (22.4.) prima  exercitia belli maritimi in Mari Flavo una susceperunt. Intersunt exercitiis sedecim naves bellicae et duae submarinae a parte Sinensium atque quattuor naves longae Russorum. Eodem tempore  Americani cum Philippinis communia  belli maritimi exercitia habent.</content></news><news><title>Estne Putin in mundo ditissimus?</title><content>Societas internationalis diurnalismi investigativi autumat Vladimirum Putin ditissimum in orbe terrarum  hominem esse. Specie quidem eum esse modestum sed re vera virum, qui luxum omnibus modis sibi acquirit. Stanislav Belkovsky, investigator Russus politicae, censet possessiones Putini quinquaginta miliarda euronum superare.</content></news><news><title>Fiducia familiae regiae Suecorum minima</title><content>Societas radiophonica Sueciae (SVT) rettulit fiduciam Suecorum in familiam regiam minorem esse quam umquam ante. Tantum quattuor centesimas (4%) populi domui regiae fidem habere. Ante duos annos centesimas fuisse unam et viginti (21%). Anno millesimo nongentesimo nonagesimo quinto unam et quadraginta centesimas (41%) civium fiduciam habuisse.</content></news></broadcast>