<broadcast><title>Medvedev et Putin munera mutaturi</title><meta name="author" value="Tuomo Pekkanen" /><meta name="published" value="20110930 15:16:00" /><meta name="corpus" value="nl_20110930_medvedev_et_putin_munera_mutaturi.xml" /><meta name="source" value="http://yle.fi/radio1/tiede/nuntii_latini/medvedev_et_putin_munera_mutaturi_32210.html" /><meta name="generator" value="https://github.com/caio1982/Nuntii-Latini" /><headline><title>Medvedev et Putin munera mutaturi</title><content>In Russia comitia praesidentialia anno proximo fient. Praesidens Dmitri Medvedev suasit, ut primus minister Vladimir Putin candidatus factionis Russiae Unitae nominaretur. Quod consilium Putin probavit. Ille autem censuit optimum fore, si Medvedev primus minister factus esset. Uterque rem in sessione illius factionis Moscuae palam fecit. In Russia diu disserebatur, uter ex illis praesidentatum petiturus esset. Putin ab anno bis millesimo octavo primus minister est. Antea praesidens Russiae bis quadriennium fuit. Ex lege fundamentali, quae tum erat, in tertium quadriennium praesidens creari non potuit. Mutata lege  praesidentatus  Russiae post comitia anni proximi erit sex annorum.</content></headline><news><title>Numerus hominum septem miliarda superabit</title><content>Mense Octobri numerus hominum septem miliarda superabit. Tanta multitudo in terra satis spatii habet, sed populatione nimis crescente difficultates oriuntur, quia cibus, aqua pura et productio energiae non omnibus sufficiunt.  Maxime populus crescit in Uganda, ubi in singulis familiis septeni infantes in medio nascuntur.</content></news><news><title>Tauromachiae in Catalonia finitae</title><content>Barcinone, in capite Cataloniae,  ultima spectacula  tauromachiae, antequam lex de illis vetandis valeret, die Dominico (25.9.) data sunt.  Nam parlamentum Cataloniae decrevit, ut illa spectacula ab initio anni bis millesimi duodecimi vetarentur. In insulis Canariis tauromachiae iam ante viginti annos vetitae sunt. In ceteris Hispaniae partibus spectacula tauromachiae permittuntur et in urbibus, ut Hispali, Matriti, Pamplonae, annuatim dies festi tauromachiarum fiunt, quibus ingens turba hominum interesse solet. His diebus in actis diurnis Hispaniae inter defensores animalium et fautores tauromachiarum de illis spectaculis vehementer disputatum est.</content></news><news><title>Feminis Finniae optima iura politica</title><content>Newsweek, periodicum Americanum, condiciones feminarum, quales essent in variis terris, nuperrime aestimavit. Optimam terram feminis esse Islandiam, sed iura feminarum politica optime recognosci in Finnia. Terrae septentrionales in hac comparatione bene evadunt, nam post Islandiam  inter primas quinque sunt Suetia, Canada, Dania, Finnia. Norvegia posita est septimo loco. In aestimatione considerabantur iura feminarum, institutio scholaris, cura valetudinis, oeconomia.  Pessima terra feminis est Tzadia, quam sequuntur Afganistania, Iemen, Res publica democratica Congo. In Africa orientali condiciones feminarum penuria cibi et fame continua maxime afficiuntur. </content></news><news><title>Ursus venatores momordit</title><content>Venatio ursorum in Finnia mense Augusto incohata usque ad Kalendas Novembres continuabitur. Ursi, quorum maxima frequentia est in regionibus orientalibus, hodie circiter mille trecenti numerantur. Nuper in Carelia septentrionali accidit, ut ursus vulneratus duos venatores aggrederetur et  ita morderet, ut  uterque in nosocomium portaretur.</content></news></broadcast>