TITLE: Ictus terroristici commemorabantur
PUBLISHED: JULKAISTU 16.09.2011 KLO 16.50
PARAGRAPH: Die Dominico AUTHOR: 11.9. decem anni acti erant ex quo impetus terroristicus maximae crudelitatis in USA factus est. Terroristae aeroplanum commerciale vi abduxerunt et contra turrim aedium Neo-Eboracensium, nomine World Trade Center, gubernaverunt. Duodeviginti minutis post, aliud aeroplanum contra alteram earundem aedium turrim volavit.
PARAGRAPH: Turres geminae, altitudine quadringentorum undecim metrorum, ignem conceperunt et post unam fere horam corruerunt. Tertium aeroplanum contra Pentagon praecipitavit, quartum prope urbem Pittsburgh Pennsylvaniae in silvam decidit. In his ictibus, quos undeviginti abductores inopinanter effecerunt, tria fere milia hominum perierunt. Osama bin Laden, origo sceleris, tandem Kalendis Maiis huius anni in Pakistania a copiis specialibus Americanis interfectus est. Die decennali impetuum, victimae per civitates Americanorum recolebantur. Commemoratio principalis facta est Neo-Eboraci loco turrium deletarum, ubi nomina omnium in ictibus mortuorum recitata sunt.
HEADER: Medvedev in societates aerias vehemens
PARAGRAPH: In Russia hoc anno complures graves calamitates aeriae acciderunt. Ideo praesidens Dmitri Medvedev flagitavit, ut societates aeriae, quae securitatem neglegerent, severius punirentur. Regimini mandavit, ut regulas pararet, ex quibus societates, quae praecepta securitatis violarent, maiore quam ante pecunia multarentur aut operatio illarum omnino finiretur.
HEADER: Oceanus civitatibus insularum imminet
PARAGRAPH: Civitates insularum Oceani Pacifici iam mutatione climatis afficiuntur. Cum superficies maris surgit, undae litora corrodunt, putei et fontes aquae potabilis facile saliuntur messesque corrumpuntur. Moderatores insulae Kiribati, ubi centum milia hominum habitant, iam quaerunt, quo incolae transferantur, si aqua surgere perrexerit.
HEADER: Radiatio Tzernobylensis in fungis Finniae restat
PARAGRAPH: Etsi ab calamitate nucleari Tzernobylensi iam viginti quinque anni acti sunt, in fructibus silvarum Finniae, praecipue in fungis, cesium radioactivum adhuc invenitur. Exempli gratia in provincia Tavastia radioactivitas fungorum alta esse pergit. Nihilo minus fungi, si recte praeparati sunt, sine periculo comedi possunt.
HEADER: Planeta, ubi vita exsistere possit, repertus
PARAGRAPH: Astronomi Obsevatorii meridionalis Europae in Chile laborantes extra nostrum systema solare novum planetam reppererunt, ubi vita theorice exsistere possit. Quoad massam, ille planeta est ter quaterve maior quam Terra. Vita ibi possibilis habetur, quia temperatura inter triginta et quinquaginta gradus Celsianos variante aqua inveniri possit. De novo planeta relatum est in conventu in USA habito. Ibidem astronomi quinquaginta alios planetas a se extra solare systema repertos esse narraverunt. Observatorium meridionale Europae AUTHOR: ESO, the European Southern Observatory est ordo astronomorum, quem civitates Europaeae, inter quas Finnia, sustinent. Sedes eius centralis est in Germania.
AUTHOR: Tuomo Pekkanen
