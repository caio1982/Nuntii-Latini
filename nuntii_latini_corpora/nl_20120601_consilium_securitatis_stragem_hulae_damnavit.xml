<?xml version="1.0"?>
<broadcast>
  <title>Consilium securitatis stragem Hulae damnavit</title>
  <meta name="author" value="Tuomo Pekkanen"/>
  <meta name="published" value="20120601 17:22:00"/>
  <meta name="corpus" value="nl_20120601_consilium_securitatis_stragem_hulae_damnavit.xml"/>
  <meta name="source" value="http://yle.fi/radio1/tiede/nuntii_latini/consilium_securitatis_stragem_hulae_damnavit_36061.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Consilium securitatis stragem Hulae damnavit</title>
    <content>Regimen Syriae die Veneris (25.5.) carris cataphractis et cannonibus adhibitis in oppido Hula plus centum cives trucidavit, inter quos erant undequinquaginta pueri et triginta quattuor feminae. Consilium securitatis Nationum Unitarum illam stragem damnavit et unanimiter censebat vim diram civibus factam leges internationales violavisse.</content>
  </headline>
  <news>
    <title>De rebus Graecorum pecuniariis</title>
    <content>Crisi oeconomica perterriti Graeci pecunias depositas ex argentariis tollere coeperunt. Duobus annis plus septuaginta miliarda euronum sublata sunt, quae pro singulis civibus septena milia faciunt. Pecuniae praesentes domi servantur, nam homines timent, ne pecuniae depositae ab argentariis in drachmas mutatae partem valoris amittant.</content>
  </news>
  <news>
    <title>Cubicularius Papae prehensus</title>
    <content>Civitas Vaticana confirmavit Paulum Gabriele, cubicularium Summi Pontificis, incarceratum esse, quod documenta reservata apud se haberet. Creditur illo auctore chartas  secretas ex Civitate Vaticana exportatas et actis diurnis divulgandas datas esse. Ex his documentis suspiciones de corruptione et certamina interna in Civitate Vaticana palam facta sunt.</content>
  </news>
  <news>
    <title>Frequentia oribatarum in Monte Everestio</title>
    <content>Cum tempestas his septimanis sit opportuna, complures centeni ascensores Montem Everestium, in orbe terrarum altissimum, ascendere conantur. Sed magna ascensorum frequentia affert periculum, cum homines in frigore  exspectare cogantur.  Mense Maio trecenti quinquaginta ascensores summum cacumen adipisci conati sunt, ex quibus quattuor perierunt. Postquam Sir Edmund Hillary Britannus et Tenzig Norgay, dux eius indigena Himalaianus, anno  millesimo nongentesimo quinquagesimo tertio (1953) primi summum cacumen Everestium adepti sunt, decem fere milia hominum idem temptaverunt.  Ex his plus ducenti viginti ascensores in itinere perierunt.</content>
  </news>
  <news>
    <title>Loreen in Eurocantionibus victrix</title>
    <content>Certamen hornotinum cantionum Eurovisionis in urbe Baku Azerbaidzaniae (olim Atropatene) factum est. Inter viginti sex nationes, quae ad certamen finale admissae erant, palmam cepit Suetia cantione Euphoria, quam cecinit cantatrix Loreen (Lorine Zineb Noka Talhaoui). Secundo loco posita est Russia, tertio Serbia. Finnia iam in certamine eliminatorio ex finali exclusa est.</content>
  </news>
</broadcast>
