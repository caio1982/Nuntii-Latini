<broadcast><title>Rixa inter Turciam et Israelem</title><meta name="author" value="Reijo Pitkranta " /><meta name="published" value="20110909 14:57:00" /><meta name="corpus" value="nl_20110909_rixa_inter_turciam_et_israelem.xml" /><meta name="source" value="http://yle.fi/radio1/tiede/nuntii_latini/rixa_inter_turciam_et_israelem_31780.html" /><meta name="generator" value="https://github.com/caio1982/Nuntii-Latini" /><headline><title>Rixa inter Turciam et Israelem</title><content>Inter Turciam et Israelem, nationes Civitatum Americae Unitarum in Proximo Oriente socias, rixa vehementissima orta est. In causa discriminis est ictus, quem milites Israeliani anno praeterito in navem auxiliarem Turcicam cum morte novem nautarum fecerunt. Moderatores Turci Israelianos excusationem delicti poposcerunt, sed hi recusaverunt, quominus id facerent.</content></headline><news><title>Operistitia in Italia facta</title><content>In urbibus maioribus Italiae operistitia generalia facta sunt, cum multa milia operariorum consiliis regiminis de novis parsimoniis resisterent.  Argentaria centralis Europaea et Argentaria Mundana administratores Italiae hortatae sunt, ne ab inceptis oeconomiae suae stabiliendae absisterent.</content></news><news><title>Programma Iraniae nucleare</title><content>Ordo internationalis ab energia atomica (IAEA) in sollicitudinem programmatis Iranianorum nuclearis adductus est. Cognovit enim in Irania iam tales apparatus usu recipi, quorum ope uranium ad arma nuclearia aptum eliquari potest. Huc accedit, quod Iraniani sedes suas atomicas in loca subterranea transferre coeperunt, ut eas ab ictibus bombicis tutarentur.</content></news><news><title>Incendia Texiae silvestria</title><content>In Texia, quae est una e regionibus Civitatum Americae Unitarum, saltem quinguaginta incendia  campestria grassantur. Vis eorum tanta fuit, ut iam amplius mille domus delerentur. Rick Perry, gubernator Texiae idemque candidatus praesidentialis,  sperat fore, ut tempestas  frigidior una cum ventis debilioribus operam siphonariorum faciliorem reddat. </content></news><news><title>Dies festus Caroli vici (Kaarlela)</title><content>Pridie Nonas Septembres (4.9.) in urbe Finniae Kokkola dies mediaevalis agebatur tam torneamento instituto quam missa sollemni Latine procurata. Causa diei festi erat, quod tunc quingenti anni praeterierant, cum pars eius Caroli vicus (vulgo Kaarlela) ab ecclesia materna Peders√∂re separata sui iuris factus est. Hanc rem confirmavit ipse Iulius II, papa Romanus, litteris apostolicis anno millesimo quingentesimo undecimo (1511) missis. </content></news><news><title>De peragratione  murium lemmorum </title><content>Plurimi mures lemmi hoc tempore in Lapponia ex partibus septentrionalibus in regiones meridionales peragrant. Pristina emigratio aeque  magna annis millesimis nongentesimis septuagesimis fuit.  Peragratio ad mensem Octobrem durabit, et tum lemmi ubique fere in Lapponia videri poterunt. Hoc genus animalium, quotienscumque  populatio  eorum nimium crevit, peragrare incipit.</content></news><news><title>Certamina athleticae mundana</title><content>Mense Augusto in Septembrem vergente in urbe Coreae Meridionalis nomine Daegu ludi mundani athleticae campestris celebrabantur. Longum est enumerare, quis in quoque certaminis genere ceteris antecesserit. Commemorandum tamen est athletas Finnos rem tam male gessisse, ut ne unum punctum quidem domum reportarent.</content></news></broadcast>