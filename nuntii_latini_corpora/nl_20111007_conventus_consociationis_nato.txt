TITLE: Conventus consociationis Nato
PUBLISHED: JULKAISTU 07.10.2011 KLO 08.47
PARAGRAPH: Die Iovis AUTHOR: 6.10. ministri a rebus exteris consociationis Nato Bruxellas convenerunt, ut imprimis de rebus in Libya gerendis colloquerentur. Alterum maius argumentum participantibus est deliberare, num magistratibus securitati Afganistaniae tuendae maior potestas sui defendendi detur.
AUTHOR: Reijo Pitkäranta
HEADER: De consultationibus pacis
PARAGRAPH: Regimen Israelis se consultationes pacis cum Palaestiniensibus rursus initurum esse promisit. Quaternio, quae ex Civitatibus Americae Unitis, Russia, Unione Europaea, Nationibus Unitis constat, Israelianos hortata erat, ut utraque pars intra unum mensem de pace conveniret. Palaestinienses autem negaverunt consultationes ante incohari posse, quam Israeliani suis coloniis amplificandis finem fecissent.
AUTHOR: Reijo Pitkäranta
HEADER: Monumentum servitutis
PARAGRAPH: Ordo Nationum Unitarum decrevit, ut ad memoriam eorum, qui servitutem passi essent, monumentum fieret idque in urbe New York collocaretur. Id ideo faciendum esse censuit, quod mercatura servorum scelus extraordinarium contra genus humanum fuisset. Ad opus memoriale conficiendum certamen omnibus orbis terrarum artificibus ponetur.
AUTHOR: Reijo Pitkäranta
HEADER: Quid Vladimir Putin dixerit
PARAGRAPH: Vladimir Putin, princeps minister Russiae, proposuit, ut pristinae civitates Unionis Sovieticae societatem facerent et in ‘Unionem Eurasiae’ coalescerent. Idem negavit se de Unione Sovietica restituenda loqui. “Puerile est", inquit, “id appetere, quod iam praeteriit. Eo autem tendimus, ut exemplum Unionis Europaeae secuti cooperationem inter res publicas ab Unione Sovietica separatas efficaciorem reddamus."
AUTHOR: Reijo Pitkäranta
HEADER: Novi Nobelistae medicinae
PARAGRAPH: Praemium Nobelianum artis medicinae hoc anno inter tres viros doctos dividitur. Qui sunt Bruce Beutler Americanus, Jules Hoffmann Luxemburgensis, Ralph Steinman Canadensis. Tali honore digni habiti sunt, cum explicavissent, quonam modo systema immunitatis in corpore humano fungeretur. Auxilio studiorum eorum novae rationes inventae sunt, quibus infectiones, inflammationes, cancri praevenirentur et curarentur.
AUTHOR: Reijo Pitkäranta
HEADER: De addictione iuvenum Finnorum
PARAGRAPH: Pueri et puellae in Finnia iam tamdiu apud interrete, televisionem, ludos computatorios tempus terere dicuntur, ut valetudo eorum in periculum vocetur. Illa enim addictione prohibentur, quominus corpus suum satis exerceant et noctu tantum dormiant quantum opus sit. Id quoque metuendum est, ne condicio eorum mentalis illiusmodi occupationibus perturbetur.
AUTHOR: Reijo Pitkäranta
HEADER: Nundinis aringorum Helsinkienses
PARAGRAPH: Postridie Kalendas Octobres AUTHOR: 2.10.) in Foro mercatorio urbis Helsinki nundinae haringorum, ut dicuntur, celebrari coeptae sunt. Mos talis mercatus instituendi veterrimus est, nam iam anno millesimo septingentesimo quadragesimo tertio (1743 primum accidit, ut piscatores Maris Baltici aringos et alios pisces, quos e mari captavissent, in portum Helsinkiensem veneundos apportarent.
AUTHOR: Reijo Pitkäranta
