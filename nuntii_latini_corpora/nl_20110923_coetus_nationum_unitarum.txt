TITLE: Coetus Nationum Unitarum
PUBLISHED: JULKAISTU 23.09.2011 KLO 15.05
PARAGRAPH: Die Mercurii AUTHOR: 21.9. in urbe New York coetus generalis Nationum Unitarum inauguratus est. Inter argumenta maximi momenti sunt quaestiones, quaenam sit condicio Libyae futura et quo modo res in Proximo Oriente pacentur.
PARAGRAPH: De sorte Libyae communitas internationalis aequo animo est, sed tensio inter Israelianos et Palaestinienses politica sollicitudinem parat.
AUTHOR: Reijo Pitkäranta
HEADER: Discordia Turciae et Graeciae
PARAGRAPH: Moderatores Turciae Graecos in Cypro habitantes monuerunt, ne una cum Americanis gasum in Mari Mediterraneo quaerere inciperent. Nisi illo consilio destitissent, etiam Turcos se ibidem investigationes eiusmodi suscepturos et naves bellicas indagatoribus praesidio missuros esse. Cypro-Graecos nullum ius habere mare ad suum usum convertendi, cum opes naturae communes essent.
AUTHOR: Reijo Pitkäranta
HEADER: Comitia in Dania habita
PARAGRAPH: In Dania comitia parlamentaria habita sunt, quorum victoriam reportavit coalitio partium sinistrarum et mediarum. Quae cum ita essent, Helle Thorning-Schmidt, praeses factionis democratarum socialium quadraginta quattuor annos nata, princeps ministra Daniae facta est. Eventu comitiorum nuntiato pristinus princeps minister Lars Lökke Rasmussen a regina petivit, ut ipsum ex munere liberaret.
AUTHOR: Reijo Pitkäranta
HEADER: Belorussia a Sinis adiuvatur
PARAGRAPH: Belorussia, quae ex difficultatibus oeconomicis laborat, a Sinis pecuniam unius miliardi dollarorum mutuam accipiet. Huc accedit, quod Sinenses se eidem civitati etiam stipendio undecim milionum dollarorum opitulaturos esse promiserunt. Insuper Wu Bangguo, praeses parlamenti Sinensis, de pactis nuntiavit, ex quibus in urbe Minsk deversorium et fabrica chartaria aedificarentur.
AUTHOR: Reijo Pitkäranta
HEADER: Duo Finni terrorismi fautores
PARAGRAPH: In Finnia duo homines, vir et femina, a custodibus publicis deprehensi sunt, cum in suspicionem terrorismi provehendi incidissent. Qui et cuiates illi essent, magistratus propter causas investigatorias nondum patefecerunt, sed in actis diurnis legitur eos origine Somalos esse, qui civitatem Finnicam possident.
AUTHOR: Reijo Pitkäranta
HEADER: Migratio gruum autumnalis
PARAGRAPH: Septimana vergente grues ex Finnia in regiones meridianas emigrare coeperunt. Quin etiam quinquaginta milia gruum in magnis examinibus cuneatis volantium uno die in caelo Finniae videbantur, quod ornithophilis magnam admirationem iniecit. Hoc avium genus hiemem imprimis in Hispania et Africa Septentrionali agere solet.
AUTHOR: Reijo Pitkäranta
HEADER: De ludis follis volatici
PARAGRAPH: Mense Septembri Vindobonae, in urbe Austriae, de principatu Europaeo ludi follis volatici certatum est. Primas tulit manus nationalis Serbiae, quae ultimo certamine cum Italianis commisso adversarios punctis tria ad unum AUTHOR: 3-1vicit. Grex Poloniae, postquam cum Russis de tertio loco dimicavit, nomismate aeneo potitus est.
AUTHOR: Reijo Pitkäranta
