<broadcast><title>Conventus Unionis Europaeae</title><meta name="author" value="Reijo Pitkranta" /><meta name="published" value="20111216 13:45:00" /><meta name="corpus" value="nl_20111216_conventus_unionis_europaeae.xml" /><meta name="source" value="http://yle.fi/radio1/tiede/nuntii_latini/conventus_unionis_europaeae_33496.html" /><meta name="generator" value="https://github.com/caio1982/Nuntii-Latini" /><headline><title>Conventus Unionis Europaeae</title><content>Moderatores Unionis Europaeae conventu Bruxellis habito foedus oeconomico-politicum condere decreverunt, cuius esset oeconomiam singularum civitatum novis legibus stabilire. De rebus autem singulis huius consociationis non ante quam mense Martio constituetur. Britanni recusaverunt, quominus hoc pactum approbarent. Neque participantibus manifeste demonstrare contigit, quonam modo discrimen aeris alieni, quo Europa iam per duos annos vexatur, tandem solveretur. </content></headline><news><title>Tumultus in Russia orti</title><content>In diversis urbibus Russiae, imprimis Moscuae et Petropoli, tumultus violenti orti sunt, quibus multa milia hominum interfuerunt. Qui cives eventu comitiorum parlamentarium parum contenti principem ministrum Vladimir Putin et fautores eius fraudis accusaverunt et postulaverunt, ut in Russia novum suffragium populi haberetur. Praesidens Dmitri Medvedev pollicitus est in illas accusationes inquisitum iri.  </content></news><news><title>De epidemia morbillorum</title><content>Ordo sanitarius mundi (WHO) Europaeos de epidemia morbillorum praemonuit. Timet enim, ne ille morbus, nisi cito coercitus sit, anno proxime futuro longe lateque effundatur. Rem ita se habere eo verisimilius esse existimatur, quod novem primis mensibus huius anni in Europa iam viginti sex milia casuum morbillorum reperta sunt. </content></news><news><title>Res ab Amundsen gesta</title><content>Abhinc centum annos exploratores Roald Amundsen et Robert Scott acerrime certaverunt, uter eorum prior polum meridionalem consecuturus esset. Victor evasit Amundsen, qui postridie Idus Decembres anno millesimo nongentesimo undecimo (14.12.1911) vexillum Norvegicum illo loco constituit. Scott autem, vir Britannus, uno mense post eodem advenit et inde domum rediens frigore mortuus est.</content></news><news><title>Metallum pluma levius</title><content>Investigatores Americani ope nanotechnologiae genus metalli levissimum invenerunt. Id, cum pondo nonnisi nongentena microgrammata per singula centimetra cubica valet, centum partibus levius est, quam ulla alia materia insulatoria. Structura eius spumae similis esse videtur. Ob proprietates optimas, levitatem scilicet et flexibilitatem, in securitatem vehiculorum provehendam usui fore putatur. </content></news><news><title>De cantionibus nataliciis</title><content>Societas missionaria Finniae iam pridem libellum edendum curavit, quo cantus natalicii omnium pulcherrimi continentur. Quae piae cantiones apud populum tantam gratiam assecutae sunt, ut non solum in aedibus sacris cantentur sed etiam in cauponis, stationibus benzinariis, sedibus mercatoriis personent. Huc accedit, quod fasciculi eorundem canticorum ex Finnia usque ad urbes Asiae propagati sunt.</content></news><news><title>Pausa Nuntiorum natalicia</title><content>Septimana proxime futura Dies nativitatis Domini celebrabitur, quam ob rem Nuntii Latini tunc non emittentur. Inde fit, ut auditoribus nostris iam nunc Bona Natalia exoptemus. Valete!</content></news></broadcast>