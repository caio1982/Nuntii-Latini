<broadcast><title>De calamitate Iaponiae</title><meta name="author" value="Tuomo Pekkanen" /><meta name="published" value="20110415 09:16:00" /><meta name="corpus" value="nl_20110415_de_calamitate_iaponiae.xml" /><meta name="source" value="http://yle.fi/radio1/tiede/nuntii_latini/de_calamitate_iaponiae_29770.html" /><meta name="generator" value="https://github.com/caio1982/Nuntii-Latini" /><headline><title>De calamitate Iaponiae</title><content>Die Lunae (11.4.) unus mensis a terrae motu Iaponiae abierat. Illa calamitas carissima omnium temporum fieri poterit. Sumptus, ut regimen Iaponiae aestimat, ducenta miliarda euronum superant. Radiatione nucleari vel metu pollutionis imprimis piscatores et agricolae afficiuntur. In regionibus pessime afflictis tsunami octoginta centesimas agrorum delevit. Circum Fukushima agricolae sunt desperati, nam partem fructuum vendere aut exportare vetantur. Multae civitates importationem cibariorum ex Iaponia orientali circumscripserunt. India omnem ex Iaponia ciborum importationem vetuit. Quia aqua radioactiva in mare emittitur, curatores industriae piscatoriae timent, ne quaestus piscationis Iaponiae omnino intereat. In regione maritima praefecturae Ibaraki, quae iacet inter praefecturam Fukushima et urbem Tokio, omnis piscatus finitus est. In foro piscatorio Tokiensi, quod inter maxima orbis terrarum numeratur, venditio piscium prima post calamitatem septimana ab anno praeterito quadraginta quattuor centesimis (44%) deminuta est. Fiducia in vim nuclearem Iaponiensem pessime labefacta est. Etsi regimen Iaponiae affirmavit periculum magnae emissionis radioactivae ex electrificina nucleari notabiliter deminutum esse,  complura instrumenta communicatoria die Lunae (11.4.) narraverunt zonam evacuationis usque ad triginta unum chiliometra a Fukushima amplificatam esse. Neque Vulcanus adhuc acquievit, nam hac septimana novi terrae motus Iaponiam orientalem concusserunt, sed damna notabilia non effecerunt. Motus primus, quo aedificia etiam in urbe Tokio movebantur, factus est die Lunae  in profunditate decem chiliometrorum. Calamitas in Fukushima a magistratibus Iaponiensibus  par Tshernobylensi iudicatur.</content></headline><news><title>Russi Finniam frequentant  </title><content>Hoc anno plures periegetae Russi quam umquam ante in Finniam exspectantur. Numerum augent incrementum  oeconomicum Russiae et perturbationes politicae in ceteris terris, quas Russi frequentare solent. Anno proximo (2010) peregrinationes Russorum triginta centesimis(30%)  auctae sunt. Gratissima illis erat Finnia, in quam illi tres virgula tres (3,3) miliones itinerum fecerunt.</content></news><news><title>Dies Michaelis Agricolae et linguae Finnicae</title><content>Die nono mensis Aprilis (9.4.) Michael Agricola vexillis propositis in Finnia commemorabatur. Agricola fundator linguae Finnicae litterariae habetur, nam scripsit primum Abecedarium Finnicum (a. 1543) et Novum Testamentum Finnice vertit (a. 1548). Dies, quo Agricola natus est, ignoratur ideoque dies eius festus est ille, quo mortem obiit. Idem dies appellatur etiam dies linguae Finnicae, nam est dies natalis  Eliae LÃ¶nnroth (1802-1884), qui linguam Finnicam renovavit, cum multa lexica scripsit et prima acta diurna Finnica suis sumptibus edidit. Notissimus autem est, quod ex carminibus Finnorum popularibus Kalevalam, epopaeam Finnorum nationalem, collegit.</content></news></broadcast>