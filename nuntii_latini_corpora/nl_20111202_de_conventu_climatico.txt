TITLE: De conventu climatico
PUBLISHED: JULKAISTU 02.12.2011 KLO 14.18
PARAGRAPH: Die Lunae AUTHOR: 28.11. Durbaniae, in urbe Africae Australis, conventus climaticus Nationum Unitarum inauguratus est. Participes imprimis id agere conantur, ut pactum de atmosphaera tuenda, de quo in urbe Kioto convenit, continuetur et ad novam pactionem ad omnes gentes pertinentem adeatur.
PARAGRAPH: Tractatus Kiotoensis, cui neque Sinae neque Civitates Americae Unitae subscripserunt, anno proxime futuro valere desinet.
AUTHOR: Reijo Pitkäranta
HEADER: Breivik mentis non compos
PARAGRAPH: Iudices Norvegi censuerunt Andream Behring Breivik, qui aestate proxime praeterita septuaginta septem homines Osloae interfecit, mentis non compotem fuisse. Verisimile igitur est eum in vincula non coniectum sed in aliquod valetudinarium psychiatricum inclusum iri.
AUTHOR: Reijo Pitkäranta
HEADER: Neonazistae civium occisores
PARAGRAPH: Animi Germanorum perturbati sunt compluribus homicidiis a neonazistis commissis, quibus saltem decem cives vitam amiserunt. Custodes publici tres homines deprehenderunt, quos commercium commune cum occisoribus habuisse creditur. Quam ob rem non desunt, qui reprehendant Germanos oblitos esse, quanto periculo partes dextrae extremae civitati essent.
AUTHOR: Reijo Pitkäranta
HEADER: De percontatro Martiali
PARAGRAPH: Magistratus Russi ab investigatione spatiali concesserunt sibi non contigisse, ut percontatrum cosmicum ad stellam Martem emitterent. Navis enim sideralis eorum in orbitam Terrae circumvolventem quidem pervenit, sed deinde machinamenta motoria, quorum erat cursum navigii ad Martem versus dirigere, non incitata sunt. Ex hoc vitio technico sequitur, ut missile illud re infecta aliquando in Terram decidat.
AUTHOR: Reijo Pitkäranta
HEADER: Regio tutelaris naturae
PARAGRAPH: Regimen Australiae decrevit regionem mari tuendo maximam prope oram Australiae septentrionalis condere. Quae area tutelaris Mare corallicum complectens circuitu tantum patet, ut superficiem Germaniae et Francogalliae in unum collatam aequiperet. Neque solum naturae Australiae proderit, sed etiam, ut speratur, ad rem viariam et quaestum piscatorum illis locis viventium nonnihil conferet.
AUTHOR: Reijo Pitkäranta
HEADER: Finni pane vix vescuntur
PARAGRAPH: Consumptio panis in Finnia his temporibus valde deminuta est. In causa, cur tam multi homines eo cibo tamquam sibi noxio vesci recusent, sunt hydrates carbonici, qui pane continentur. Pistores autem, ut clientes amissos recuperarent et novos quoque emptores sibi acquirerent, panificia novi generis ad mercatum ferre coeperunt.
AUTHOR: Reijo Pitkäranta
HEADER: De cura laserica dentium
PARAGRAPH: Cura dentium radio laserico multo facilior celeriorque redditur. Medici dentarii narrant curationem lasericam nullum dolorem aegrotis afferre, quae res efficiat, ut dentes etiam hominum odontophobia laborantium hodie sine anaesthesia locali curari possint. Apparatus laserici in Finnia adhuc rariores sunt quam in ceteris civitatibus Europaeis, sed usus eorum cito crebrescit.
AUTHOR: Saara Honkanen
