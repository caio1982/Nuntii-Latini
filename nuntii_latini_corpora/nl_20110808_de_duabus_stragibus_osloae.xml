<?xml version="1.0"?>
<broadcast>
  <title>De duabus stragibus Osloae</title>
  <meta name="author" value="Reijo Pitkranta"/>
  <meta name="published" value="20110808 09:27:00"/>
  <meta name="corpus" value="nl_20110808_de_duabus_stragibus_osloae.xml"/>
  <meta name="source" value="http://yle.fi/radio1/tiede/nuntii_latini/de_duabus_stragibus_osloae_31278.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>De duabus stragibus Osloae</title>
    <content>Animi Norvegorum et aliorum quoque hominum valde concussi sunt duabus stragibus Osloae die vicesimo secundo mensis Iulii (22.7.) factis. Primum quidem media urbe bomba autocineto imposita tanta vi displosa est, ut octo homines vitam amitterent et aedificia publica circumiacentia pessime delerentur. Duabus horis post in insula Ut&#xF6;ya prope Osloam sita, ubi conventus iuvenum factionis operariorum celebrabatur, strages ingens effici coepta est, quae amplius unam horam fiebat. Perpetrator caedium erat vir quidam veste custodis publici personatus, qui sclopeto usus insulam circumibat et omnes homines sibi occurrentes consilio occidebat. Neque antea interficiendi finem fecit, quam a biocolytis in locum tandem pervenientibus captus est. Ad id tempus iam undeseptuaginta homines immisericorditer interfecerat, quorum maior pars ex adulescentulis constabat. Nomen terroristae, ut postea nuntiatum,  erat Anders Behring Breivik, extremista partium dextrarum triginta duos annos natus.</content>
  </headline>
  <news>
    <title>Quid Breivik postea dixerit</title>
    <content>Breivik, cum paucis post diebus a iudicibus audiretur, ait aequo animo facinora sua crudelia sed necessaria fuisse: illa enim eo spectavisse, ut Norvegia ex marxismo culturali et potestate musulmanorum servaretur. His verbis auditis in diversis partibus Europae disceptari coeptum est de quaestione, quantum periculum motus extremistarum civitatibus facerent.</content>
  </news>
  <news>
    <title>Reclamatio rosaria Norvegiae</title>
    <content>Die vicesimo quinto (25.7.) plus centum milia civium Norvegorum in mediam urbem Osloam et in alia regni loca confluxerunt, ut rosas manu tenentes memoriam mortuorum recolerent. Primus minister Jens Stoltenberg: &#x201C;Luctu&#x201D;, inquit, &#x201C;affecti sumus, sed in deditionem non veniemus.  Rosarum ope omni mundo ostendimus fieri non posse, ut metu devincamur!&#x201D;    </content>
  </news>
  <news>
    <title>Fames in Africa gravissima </title>
    <content>Qui in Cornu Africae habitant, famem extremam tolerare coguntur propter siccitatem pessimam, quae has regiones hoc anno vexavit. In Kenia castra profugis recipiendis collocata sunt, quo homines inopia confecti ex Somalia magna multitudine confugiunt. Praesertim infantes et parvuli subalimentatione gravissime laborant.  </content>
  </news>
  <news>
    <title>Qualis aestas in Finnia fuerit </title>
    <content>Aestas hoc anno in Finnia hucusque calidior fuit quam umquam his viginti tribus annis. Iam mense Aprili tempestas solito tepidior esse coepit, et mensibus Iunio et Iulio temperatura media duobus semis gradibus Celsianis altior erat quam eodem tempore anno proxime praeterito. Ex aestibus tonitrus frequentes orti sunt, quibus saevientibus uno die multa milia fulminum in caelo micantium numerabantur. </content>
  </news>
</broadcast>
