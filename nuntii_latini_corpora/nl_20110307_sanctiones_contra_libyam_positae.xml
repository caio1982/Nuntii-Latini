<?xml version="1.0"?>
<broadcast>
  <title>Sanctiones contra Libyam positae</title>
  <meta name="author" value="Tuomo Pekkanen"/>
  <meta name="published" value="20110307 08:56:00"/>
  <meta name="corpus" value="nl_20110307_sanctiones_contra_libyam_positae.xml"/>
  <meta name="source" value="http://yle.fi/radio1/tiede/nuntii_latini/sanctiones_contra_libyam_positae_28932.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Sanctiones contra Libyam positae</title>
    <content>Consilium securitatis Nationum Unitarum unanimiter decrevit, ut contra Libyam et eius ducem Muammar Gaddafi sanctiones ponerentur. Arma in Libyam portari non sinuntur, Gaddafi et eius familiares extra patriam itinera suscipere vetantur, opes, quas peregre habent, gelantur. Praeterea Gaddafi in poenale tribunal internationale vocabitur. Est enim suspicio, ne crimina contra humanitatem commiserit, cum reclamationes oppositionis politicae  vi et armis oppresserit.  Gaddafi contra  per televisionem Serbicam nuntiavit illas sanctiones esse nullius momenti et asseveravit statum rerum in Libya tranquillum esse. Etiam filius eius Saif al-Islam Gaddafi sanctiones irridebat.   Idem affirmavit  familiam Gaddafi esse pauperem neque ullas opes in Europa alibive peregre habere. At postea Ministerium aerarii Americanum rettulit  illam familiam in rationibus argentariis Americanis triginta miliarda dollarorum habere. </content>
  </headline>
  <news>
    <title>Peregrini Libyam relinquunt</title>
    <content>Peregrini, tumultus et violentiam timentes, Libyam relinquunt. Commissio Nationum Unitarum (UNHCR) aestimavit circiter  centum quadraginta milia hominum  ex Libya effugisse. Ordo a iuribus humanis Libycus (Libyan Human Rights Watch) saltem sex milia hominum inter tumultus mortuos esse nuntiavit.</content>
  </news>
  <news>
    <title>Discovery ultimum volat</title>
    <content>Discovery, navicula spatialis Americanorum, die Iovis (24.2.) ultimum volatum suscepit, ut  in stationem spatialem internationalem instrumenta necessaria et automatum portaret. Intersunt in itinere, quod undecim dies durabit, sex astronautae. Propter nimios sumptus NASA, Nationalis aeronautica et spatialis administratio, programmati navicularum spatialium finem imponit.</content>
  </news>
  <news>
    <title>Oratio regis excellit</title>
    <content>Praemia Ansgariana, vulgo Oscar, quae in re cinematographica maximi aestimantur, Angelopoli tributa sunt. Oratio regis, quae iam in antecessum favorem maximum assecuta erat, optima pellicula iudicata est. Etiam  moderatio scaenarum et manuscriptum originale eiusdem pelliculae statunculum Oscar ceperunt. Praeterea Colin Firth pro optimo actore principali praemiatus est. Persona, quam Colin Firth gerit, est princeps Albertus, postea rex Britanniae Georgius VI, pater reginae hodiernae Elisabethae II. Cum balbus esset nec orationem publicam facere  valeret, in thronum ascendere noluisset. In pellicula narratur, quo modo difficultatem loquendi therapeuta adiuvante superaverit et animos civium bello orto confirmaverit.</content>
  </news>
  <news>
    <title>Frigora mitescunt</title>
    <content>Frigora solito acriora, quibus tota fere Finnia per multas septimanas laboravit,  tandem remittunt, etsi congeries glaciei in partibus septentrionalibus  Maris Baltici navigantibus magno est impedimento.  Certissimum signum veris est, quod primae aves migratoriae  reverterunt.  Etiam alaudae, ex quarum adventu aestas unum mensem abesse dicitur, in regione Helsinkiensi visae sunt. </content>
  </news>
</broadcast>
