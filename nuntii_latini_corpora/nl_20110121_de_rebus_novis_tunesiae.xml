<?xml version="1.0"?>
<broadcast>
  <title>De rebus novis Tunesiae</title>
  <meta name="author" value="Tuomo Pekkanen"/>
  <meta name="published" value="20110121 10:53:00"/>
  <meta name="corpus" value="nl_20110121_de_rebus_novis_tunesiae.xml"/>
  <meta name="source" value="http://yle.fi/radio1/tiede/nuntii_latini/de_rebus_novis_tunesiae_28012.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>De rebus novis Tunesiae</title>
    <content>Cum oppositio politica et reclamatores diu et vehementer flagitavissent, ut munus deponeret, praesidens Tunesiae Zine al-Abidine Ben Ali, qui viginti quattuor annos summam potestatem tenuerat, patria relicta in exsilium (14.1.) profectus est. Cum Francia recusavisset, ne praesidentem depositum reciperet, aeroplanum eius in Arabiam Saudianam descendit. Franci nuntiaverunt ne familiaribus quidem praesidentis exsulis in Gallia manere licere. De loco, ubi Ben Ali exsulat, certo non scitur, sed sunt, qui autument eum in urbe Abha versari, quia ibi periculum  manifestationum minus sit quam in maioribus Arabiae Saudianae urbibus. In mundo Arabico mutatio rerum Tunesiensium  cum circumspectione  accepta est. In interreti nuntii communicati sunt, in quibus speratur fore, ut exemplo Tunesiae similes versiones etiam in alias terras Arabicas extendantur. In rebus autem Tunesiensium  non de seditione Islamica sed de motu populi agitur. Similiter Ammanae, in urbe capite Iordaniae, cives iam contra paupertatem, inopiam quaestus, corruptionem et pretia mercium aucta reclamitaverunt. Motus oppositionis Islamicus (IAF) die Dominico (16.1.) flagitavit, ut regimina Arabica veras renovationes inducerent et hominibus sua iura redderent. In paginis suis interretiariis IAF scripsit tyrannidem esse problema principale terrarum Arabicarum.</content>
  </headline>
  <news>
    <title>Ioannes Paulus II beatificabitur</title>
    <content>Papa Benedictus XVI decrevit, ut Ioannes Paulus II beatificaretur. Ecclesia  catholica censet  hunc duobus annis post mortem miraculum fecisse, quia sanctimonialis  Gallica, quae auxilium eius oravisset, ex parkinsonismo sanata esset. Civitas Vaticana nuntiavit casum penitus  a medicis suis examinatum esse neque sanationi ullam causam scientificam exstitisse.  Antequam Ioannes Paulus II sanctus fieri possit, oportet alterum miraculum faciat, quod ecclesia catholica approbet. Beatificatio eius fiet Kalendis Maiis, quo die complura centena milia peregrinorum Romam adventuros esse exspectatur. Ioannes Paulus II, qui anno bis millesimo quinto obiit, viginti septem annos summus pontifex fuit.</content>
  </news>
  <news>
    <title>Berlusconi scandalis implicatus</title>
    <content>In documento hac septimana divulgato accusatores Mediolanenses asseverant Silvium Berlusconi, primum ministrum Italiae, servitiis sexualibus complurium adulescentularum  usum esse, ex quibus una iam non duodeviginti annorum tum esset.  Orgia luxuriosa in villa prope Mediolanum sita facta esse, in quam adulescentulae pecunia soluta donisque datis invitarentur. In Italia quidem non est legi contrarium servitia sexualia a feminis adultis emere, sed puellas nondum sui iuris corrumpere crimen habetur.  Immunitas accusationum, quam primus minister sibi paravit, anno praeterito, ut legi fundamentali contraria,  sublata est.  Berlusconi crimen  a se commissum infitiatus est.</content>
  </news>
</broadcast>
