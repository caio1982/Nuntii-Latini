<broadcast><title>Quid Olli Rehn dixerit</title><meta name="author" value="Reijo Pitkranta" /><meta name="published" value="20111209 11:47:00" /><meta name="corpus" value="nl_20111209_quid_olli_rehn_dixerit.xml" /><meta name="source" value="http://yle.fi/radio1/tiede/nuntii_latini/quid_olli_rehn_dixerit_33366.html" /><meta name="generator" value="https://github.com/caio1982/Nuntii-Latini" /><headline><title>Quid Olli Rehn dixerit</title><content>Die Iovis (8.12.) Bruxellis conventus biduanus Unionis Europaeae inauguratus est. Ibi deliberatur, quonam modo periculum, quod monetae in Europa communi imminet, averti possit. Olli Rehn, praeses vicarius Commissionis Unionis, dixit participantibus tales rationes inveniendas esse, quibus utendis foedus oeconomicum Europaeum corroboraretur. Ita fieri posse, ut tale incommodum oeconomicum, quod Graeciae obtigisset, in aliis civitatibus Europaeis evitaretur.</content></headline><news><title>Comitia in Russia facta</title><content>Die Dominico (4.12.) in Russia comitia parlamentaria instituta sunt. Tum accidit, ut factio nomine ‘Russia cohaerens’, cui princeps minister Vladimir Putin praeest, magnam partem gratiae, qua apud populum antea valuerat, infeliciter amitteret. Quantam cladem acceperit, inde apparet, quod factio eius septuaginta septem sedes parlamentares perdidit. Communistae autem, qui sententiarum paene vicenas centesimas sibi paraverunt, successu suo contenti erant. </content></news><news><title>Novum regimen Belgii</title><content>Discrimen in Belgio administrativum tandem solutum est, cum id Nonis Decembribus (5.12.) novum regimen accepit. Tum iam quingentesimus quadragesimus dies illuxerat, postquam comitia parlamentaria ibidem facta erant. Coalitio in tredecim ministris e sex diversis factionibus oriundis consistit. Munere ministri principis fungitur Elio Di Rupo, qui linguam Francogallicam pro sermone patrio habet.  </content></news><news><title>Nationes Unitae et Libya</title><content>Consilium securitatis Nationum Unitarum Libyae usque eo auxilium ferre constituit, donec armamentaria, quae ibidem magna sunt, omnino delerentur et res in civitate pacarentur. Quod intra tres menses perfici posse existimatur. Initio Nationum Unitarum erat providere, ut Libya novam legem fundamentalem haberet et comitia parlamentaria ibidem sine ullis perturbationibus fierent. Novum officium eius est Libyae in armis exeundis subvenire. </content></news><news><title>Res quaedam palaeontologica</title><content>Mandibula abhinc octoginta quinque annos in Britannia reperta demonstrat hominem sapientem maturius quam  antea putatum est, in Europam advenisse.  Computatio radiocarbonica quidem fieri non potuit,  sed investigatoribus contigit ossibus  animalium, quae una cum ea reperta erant, tempus dare. Apparuit mandibulam eius hominis fuisse, qui abhinc paene  quadraginta quattuor milia annorum vixit.</content></news><news><title>Helenius victoriam reportavit</title><content>Pridie Nonas Decembres (4.12.) in urbe Helsinki de principatu Europaeo pugilationis gravissimi ponderis certabatur. Qua pugna superior discessit Robert Helenius, pugil professionalis Finnus, cum adversarium Britannum Dereck Chisora duobus punctis ad unum vicit. Eventus admodum dubius esse videbatur, quam ob rem Chisora statim postulabat, ut sibi brevi facultas daretur cum victore suo denuo confligendi. eleniHee</content></news></broadcast>