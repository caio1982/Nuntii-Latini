TITLE: Familia Gaddafiana in Algeria
PUBLISHED: JULKAISTU 02.09.2011 KLO 09.16
PARAGRAPH: Ministerium a rebus exteris Algeriae nuntiavit membra familiae Gaddafianae die Lunae AUTHOR: 29.8. in Algeriam confugisse. Fuisse in comitatu unum et triginta homines, in quibus essent Saifa, coniux Gaddafi, filii eius Mohammed et Hannibal, filia Aisha liberique eorum. Khamis, tertius filius, in bello cecidisse dicitur.
PARAGRAPH: Cum Aisha iam parturiret, ministerium Algeriae facere non potuit, quin permitteret, ut comitatus Gaddafianorum ex Libya in Algeriam venirent. Algeria est sola ex terris vicinis, quae regimen Libycorum rebellium non agnovit. Rebellibus propositum est flagitare, ut familia Gaddafiana ex Algeria in Libyam expellatur.
HEADER: Petroleum ex Syria ne importetur
PARAGRAPH: Unio Europaea decrevit, ut importationem petrolei ex Syria vetaret, quia regimen reclamationes civium reprimere non desisset. Nationes Unitae duo milia ducentos cives propter violentiam regiminis in Syria inter tumultus interisse rettulerunt. Complures deni milites, qui concives reclamitantes interficere noluerint, castra deseruisse narrantur.
HEADER: Ilves iterum praesidens Estoniae designatus
PARAGRAPH: Thomas Henricus Ilves a parlamento Estoniae in alterum quinquennium praesidens designatus est. Ex uno et centum votis ille tria et septuaginta accepit, cum duodeseptuaginta vota iam suffecissent. Ilves, antequam praesidens factus est, fuit parlamentarius Europaeus et minister a rebus exteris Estoniae.
HEADER: Cineres et lava ex Aetna erumpunt
PARAGRAPH: Aetna, maximus vulcanus Europae in ora Siciliae orientali situs, septimana ineunte cineres et lavam evomere coepit. Eruptio in dies fortior nondum fuit periculosa neque commeatum in proximum aeriportum Cataniae perturbavit. Ex maioribus Aetnae eruptionibus ultimae factae sunt decem annis ante, scilicet anno bis millesimo uno et secundo AUTHOR: 2001-2002.
HEADER: Panis secalicius est saluberrimus
PARAGRAPH: Notum est panem secalicium saluberrimum esse. Investigationibus recentioribus confirmatum est illum panem, quem Finni amant, complures effectus salutares habere, exempli gratia in prohibendo diabete mellito adultorum. Etiam in moderatione ponderis panis secalicius est optimum adiumentum, cum nutrimentum sit egregium et famem diu arceat.
HEADER: Lacus Finniae piscibus abundant
PARAGRAPH: Pisces optimi saporis in lacubus Finniae non finiuntur, immo multae species nimia multitudine laborant, cum cibus omni populo piscario non sufficiat. Aquae lacuum sunt purae et condiciones piscatoribus bonae, sed pisces domestici rarius in tabernis et cauponis praebentur, cum emptores salmonem vili pretio ex Norvegia importatum praeferant.
HEADER: Domus Musica inaugurata
PARAGRAPH: Domus Musica, in media urbe Helsinki constructa, pridie Kalendas Septembres inaugurata est. Auditorium eius principale capit mille septingentos hospites. Inter festivitates inaugurales optimi symphoniaci specimina ex musica Finnorum classica concinerunt. Culmen programmatis fuit opus Finlandia a musicographo Jean Sibelius compositum, quod moderante magistro Jukka-Pekka Saraste cantatum est.
AUTHOR: Tuomo Pekkanen
