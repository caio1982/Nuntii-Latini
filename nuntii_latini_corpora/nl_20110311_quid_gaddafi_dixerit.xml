<?xml version="1.0"?>
<broadcast>
  <title>Quid Gaddafi dixerit</title>
  <meta name="author" value="Reijo Pitkranta "/>
  <meta name="published" value="20110311 14:10:00"/>
  <meta name="corpus" value="nl_20110311_quid_gaddafi_dixerit.xml"/>
  <meta name="source" value="http://yle.fi/radio1/tiede/nuntii_latini/quid_gaddafi_dixerit_29020.html"/>
  <meta name="generator" value="https://github.com/caio1982/Nuntii-Latini"/>
  <headline>
    <title>Quid Gaddafi dixerit</title>
    <content>Cives seditiosi Libyae a communitate internationali iterum atque iterum flagitaverunt, ut terrae suae spatium ab aeroplanis omnino prohibitum decerneretur. Sed dictator Muammar Gaddafi colloquio televisioni Turcicae dato minatus est cives suos arma sumpturos esse, si Libyae talis sanctio imposita esset. Idem cum nationes peregrinas tum ordinem terroristicum al-Qaida de perturbationibus in Libya ortis accusare perrexit. </content>
  </headline>
  <news>
    <title>Quid apud Saudianos acciderit</title>
    <content>In Arabia Saudiana civibus interdictum est, ne voluntati regis ullo modo reclamarent. Nuntiatur ibidem viginti duos musulmanos shiitas, qui huic legi adversarentur, a custodibus publicis comprehensos esse. Constat Arabiam Saudianam monarchiam esse, cui parlamentum populi omnino deest. Quam ob rem islamistae moderati, shiitae aliique a rege Abdullah postulaverunt, ut civibus libertatem suffragia faciendi concederet.</content>
  </news>
  <news>
    <title>Joe Biden Finniam obiit</title>
    <content>Nonis Martiis (7.3.) Joe Biden, praesidens vicarius Civitatum Americae Unitarum,  iter officiale in Finniam suscepit, ut et nostram praesidentem et primam ministram conveniret. Visitatio eo insignior habebatur, quod eo tempore, cum Tarja Halonen munere praesidentis fungitur, Biden est primus hospes, qui ex Aedibus Albis in Finniam venit. Ex Finnia Biden lustrationem suam Europaeam unius septimanae in Russiam et Moldoviam continuavit.</content>
  </news>
  <news>
    <title>Centesimus dies feminarum </title>
    <content>Postridie Nonas Martias (8.3.) dies internationalis feminarum ordine centesimus celebrabatur. Mos huius festi quotannis agendi anno millesimo nongentesimo undecimo (1911) initium cepit, cum feminae Hafniam congregatae decreverunt, ut hic dies singulis annis sollemniter observaretur. Anno millesimo nongentesimo septuagesimo quinto (1975) etiam ordo Nationum Unitarum diem feminarum in rem suam convertit. </content>
  </news>
  <news>
    <title>M&#xE4;k&#xE4;r&#xE4;inen principatum assecuta</title>
    <content>In oppido Hanti-Mansijsk Sibiriae occidentalis certamina biathli mundana instituta sunt. In cursu decem chiliometrorum feminis constituto victoriam  reportavit Kaisa M&#xE4;k&#xE4;r&#xE4;inen, iuvenis e Finnia oriunda. Qualis eventus certaminis futurus esset, iam in ultimo sclopetandi loco apparuit, cum participi Finlandensi contigit, ut quinque ictibus celeriter emissis omnia destinata feliciter feriret.</content>
  </news>
  <news>
    <title>Ursi ex sopore brumali excitati</title>
    <content>Unum e signis veris appropinquantis dixeris, quod ursi in vivario Helsinkiensi habitantes ex somno brumali quattuor mensium excitati sunt. Die Dominico quadragesimali (6.3.) accidit, ut ursa mater et catulus eius e lustro suo foras exirent. Aere subdivali tantopere gaudebant, ut non solum in nivibus alacres animo cernuarent, sed etiam ventri incumbentes per declivitatem delaberentur.</content>
  </news>
</broadcast>
